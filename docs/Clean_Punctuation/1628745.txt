שטייניץ : " להקים מבקר שיפקח על המבקר "
 מיכה לינדנשטראוס תקף בוועדה לביקורת המדינה את החלטת הממשלה להעלות את תעריפי המים ללא דיון נוסף .  שטייניץ תקף בחזרה את מבקר המדינה על שדרש מהממשלה להתחשב בדעתו . " חשוב להפריד בין קביעת מדיניות ,  ולשמור על ביקורת כביקורת "
 הדיון בוועדת הביקורת של הכנסת הבוקר  ( שלישי )  בנושא תעריפי המים הפך למריבה גלויה בין שר האוצר יובל שטייניץ לבין מבקר המדינה מיכה לינדנשטראוס .  מבקר המדינה הטיח כי המדינה מתעלמת מהשכבות החלשות .  שר האוצר יובל שטייניץ תקף את המבקר שדרש להתחשב בחוות דעתו .  לדבריו , " חשוב מאוד לשמור את התיחום בין קביעת מדיניות ,  ולשמור על ביקורת כביקורת ,  כי אם לא נצטרך להקים מבקר שיבקר את המבקר ".  
ח"כ אופיר פינס  ( העבודה )  אמר כי דבריו של שטייניץ נשמעים כאיום ,  על כך אמר שטייניץ ,  כי אין מדובר באיום אלא בהסבר .  שטייניץ הוסיף כי , " בהחלטת ממשלה שגובתה ,  אושרה וקובעה על ידי חקיקה בכנסת ביוני 2006 ,  נקבע שהסמכות והאחריות היא על מדיניות זו באחריות הממשלה באופן בלעדי .  יתירה מכך ,  אם הגופים המבקרים ישתתפו בקביעת המדיניות ,  מה צריך להיות גובה קצבאות הקשיים ,  תעריפי המים הרי שהם יצטרכו ביקורת בעצמם ". 
פינס הוסיף כי  " ההתקפות על מבקר המדינה לא ראויות .  מבקר המדינה הוא חלק מאושיות הדמוקרטיה הישראלית וצריך לכבד אותו .  אני מציע לממשלה לסגת משתי הפעימות הנוספות ".  הביקורת כלפי שטייניץ הופנתה כלפיו גם בקרב מפלגתו ,  כאשר ח"כ כרמל שאמה אמר שהוא מעדיף  " חריגה של המבקר מתפקידו מאשר הצרת צעדיו ". 
על עצם עניין העלאת תעריפי המים אמר שטייניץ : " אם ייגרעו מיליארד שקל ממשק המים ,  המשמעות היא שיהיה קיצוץ רוחבי בממשלה או שיהיו פחות מיליארד שקל למשק המים והפרויקטים של התפלה וחיבור צנרת יתעכבו ,  ואז ועדה תשאל למה אחרי שנות בצורת סופסוף התחילו לשים דגש על הדברים הללו ואז נצטרך לשאול את עצמנו האם אנחנו מוכנים שוב לדחות או להאט את הטיפול הכולל במשק המים ,  כי כסף לא צומח על העצים .  צריך להיות ברור שמי שמציע לקצץ מיליארד שקל זה מה שהוא מציע ".  שטייניץ הוסיף ש"אם יהיה שינוי במדיניות זה יתפרש כזלזול בוועדת החקירה הממלכתית ובוועדה הזו שהחליטה למנות אותה .  אם יש לה כבוד להחלטות של עצמה ,  היא נדרשת לכבד אותן ". 
בדיון על יישום חוות דעתו בוועדה הבוקר ,  אמר לינדנשטראוס כי , " אני מצר על כך שלא היה הד ראוי להחלטה שהתקבלה בוועדה לענייני ביקורת המדינה לאחר שהיא אימצה את דוח המבקר .  ההד הראוי היה אילו היו אומרים שיש החלטה של ועדה בכנסת שמייצגת את העם ,  ולכן אנחנו מחליטים על פי עמדותיו של מבקר המדינה לעשות חושבים ,  להירגע ולתת את הדעת על אותם דברים שהועלו כביקורת על נושא העלאת תעריפי המים ".   
" אני מצטער שהדברים לא התרחשו בזירה הפרלמנטרית ",  הוסיף לינדנשטראוס . " ברגע שהוועדה החליטה מה שהחליטה צריך לקבל מה שהוועדה החליטה .  לא כך היה .  עוד לא יבשה הדיו על החלטת הוועדה בנושא וכבר נאמר בחצי פה ולעיתים בפה מלא שמתעלמים מההחלטה .  הכנסת ישבה ודנה בנושא ,  והיה צריך לומר 'אתם קיבלתם החלטה ואנחנו עושים עוד פעם חושבים בנושא' ".   
" לצערי זה לא נעשה וזמן קצר לאחר הדיון ,  היתה החלטה בלי כל פגישה נוספת שמשמעותה היתה אי קבלת עמדת הוועדה לביקורת המדינה ",  אמר עוד לינדנשטראוס . " לא כך צריכים להתנהל הדברים .  אנחנו חייבים לתת דעתנו על שכבות חלשות בחברה הישראלית .  מניתי את מספר הילדים והמשפחות מתחת לקו העוני .  הנפגעים המרכזיים הם בעיקר השכבות החלשות .  צריך לראות מה יהיה הלאה עם העלאת התעריפים הבאה .  עניין מחיר המים ,  אני רוצה לבקש  ראו לנגד עיניכם את השכבות החלשות בחברה ,  אנחנו קולם כאן ". 
יו"ר הוועדה לביקורת המדינה יואל חסון  ( קדימה )  אמר בדיון כי  " הצטערתי מאוד לקרוא גורמים ממשלתיים שאפילו לא אומרים 'נלמד' ,  'נשקול' ,  אלא פשוט קבעו שאינם מקבלים את חוות הדעת של מבקר המדינה .  אמירה כזאת היא מסוכנת מבחינת היחס לרשות המחוקקת ולמוסד מבקר המדינה .  זו אבן דרך שצריך לשים אליה לב .  אפשר להתווכח ,  לדון ולהציע חלופות ,  אבל לא לומר 'כך החלטנו וכך יהיה' .  הדיון מתקיים בעיקר כדי לשמוע את הגורמים והשרים .  צריכה להיות התייחסות עניינית ". 
בשבוע שעבר פרסם המבקר מיכה לינדנשטראוס את הדו"ח בנושא משבר המים בו כתב כי  " יש מקום לשקול מחדש ובאופן ענייני ומעמיק את הצורך בביצוע מיידי של ההעלאה הניכרת של תעריפי המים ,  ולבחון השהיית מהלך זה עד למיצוי כל הבדיקות הנדרשות ".  
עוד נכתב בדו"ח ,  כי  " מן הראוי ,  שהחלטות בדבר העלאת תעריפי המים תתקבלנה לאחר שווידאו ,  כי נעשתה בדיקה יסודית של הנתונים ומרכיבי התעריף ,  לאחר גיבוש תכנית אב ולוחות זמנים לסגירת פערי העבר ". 

שטייניץ : " להקים מבקר שיפקח על המבקר "
 מיכה לינדנשטראוס תקף בוועדה לביקורת המדינה את החלטת הממשלה להעלות את תעריפי המים ללא דיון נוסף .  שטייניץ תקף בחזרה את מבקר המדינה על שדרש מהממשלה להתחשב בדעתו . " חשוב להפריד בין קביעת מדיניות ,  ולשמור על ביקורת כביקורת "
 
