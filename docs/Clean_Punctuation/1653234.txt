 " דמי הניהול בחיסכון הפנסיוני לא גבוהים .  כך אי אפשר להרוויח "
 הביקורת על דמי הניהול בענף החיסכון הפנסיוני ,  שגוזלים חלק ניכר מהפנסיה של הציבור ,  מקוממת את אודי כץ ,  נשיא לשכת סוכני הביטוח : " התפתחה כאן תרבות שלפיה לא צריך לשלם לסוכנים בעבור הייעוץ ".  לדבריו ,  לבנקים אין מה לחפש בתחום הייעוץ הפנסיוני
 >  >   " אני לא חושב שדמי הניהול בחיסכון הפנסיוני גבוהים .  להפך ,  מלבד בקופות הגמל ,  הם נמוכים - אי אפשר להרוויח בתחום הזה ",  אומר אודי כץ ,  נשיא לשכת סוכני הביטוח . " סוכני ביטוח מוצאים עצמם מייעצים ללקוחות שעות על גבי שעות ,  והכל בחינם .  התפתחה כאן תרבות כזו ,  שלא צריך לשלם לסוכן בעבור הייעוץ שהוא נותן ".  הערב ייפתח באילת כנס ביטוח ופיננסים של לשכת סוכני הביטוח .  כמו בכל שנה ,  ואולי השנה יותר מתמיד ,  הסוכנים וכל ענף ניהול הפנסיה נתונים תחת מתקפה בגין גובה דמי הניהול שהם גובים .  כץ ,  שסגר באחרונה שנתיים בתפקיד נשיא הלשכה ,  אומר בראיון ל-themarker כי הוא לא חושב שהמתקפה הנוכחית מוצדקת ,  כי הוא אינו חושש מהתחרות מצד היועצים הפנסיוניים בבנקים - וכי הוא בטוח שלאחר פרישת ידין ענתבי הסוכנים יסתדרו היטב עם המפקח החדש על הביטוח עודד שריג .  סוגיית דמי הניהול כבר הגיעה עד לכנסת - אתה מסכים עם הטענה שלפיה דמי הניהול בקופות הגמל הם גבוהים ?   " בענף הגמל ,  אני מאמין שכוחות השוק כבר ידאגו לייצב אותם באופן הנכון .  מכל מקום ,  בענף הגמל הפעילות של סוכני הביטוח היא אחוזים בודדים מהענף ,  כך שאי אפשר להאשים את הסוכנים בהתייקרות דמי הניהול שם .  מתוך 280 מיליארד שקל שמנוהלים כיום ,  הסוכנים מטפלים רק בכ-10 מיליארד שקל .  כל השאר הגיע לחברות המנהלות - מרכישות מהבנקים .  עיקר העבודה של סוכן היא בריסקים ,  בבריאות ובביטוחי המנהלים . " חשוב להבין שאת עיקר העמלות בענף הפנסיוני מקבלות הסוכנויות הגדולות שנמצאות בבעלות חברות הביטוח .  הסוכן הקטן משתכר בתחום הפנסיוני בממוצע 9,000 שקל ברוטו בחודש ".  ומה עם כל המבצעים המפורסמים לסוכני הביטוח כתגמול על מכירות - טיסות ,  חופשות ומוצרי חשמל ?   " המבצעים זה חלק מהמשכורת .  אמנם התדמית של סוכני הביטוח אינה טובה ,  אבל זו רק תדמית .  מרבית הסוכנים עובדים בתחושת שליחות .  תבדוק כמה משפחות מצילים סוכני הביטוח כל שנה על ידי כספים שמגיעים מחברות הביטוח למשפחות לאחר שהסוכנים שיכנעו אותן להרחיב את הביטוח .  מדובר בעשרות אלפי משפחות .  כשסוכן ביטוח בא לשבעה הוא האורח הכי מבוקש שם .  הסוכנים הם אלה שמהווים מקור הפרנסה של המשפחה לאחר האסון ".   " שום דבר לא יחליף אותנו"יש לצעירים מה לחפש במקצוע הזה ?   " אנחנו משקיעים בשנתיים האחרונות הרבה עבודה כדי להכניס צעירים לענף .  אולי למבוגרים זה נוח שאין צעירים - זה אומר פחות תחרות .  אבל כוח צעיר מרענן הכל ומכניס חשיבה אחרת .  הכשרנו באחרונה עשרות סוכנים .  הגיל הממוצע בענף הוא 53 .  המטרה היא שתוך חמש שנים 10%-15% מהסוכנים יהיו מתחת לגיל 30 . " זה לא קל לסוכן חדש להיכנס לענף .  מדובר בעלויות גבוהות למעסיק .  להכשיר סוכן מתחיל ,  כשכיר ,  עולה 250 אלף שקל .  התהליכים יקרים מאוד ,  גם בגלל הרגולציה .  החוק לא מאפשר למתמחה למכור פוליסות במשך הסטאז' ,  כך שבשלב הזה רק משלמים לו - ולא רואים ממנו כלום . " לכן ,  אנחנו עוזרים להם ומתואמים בזה עם חברות הביטוח .  כניסה של סוכנים צעירים תעלה את רמת הענף כולו .  חלק לא מבוטל מהסוכנים החדשים הם בוגרי תואר בכלכלה או במינהל עסקים ".  איך מתמודדים הסוכנים עם כל השינויים בענף הפנסיוני ועם הדרישות הטכנולוגיות ?   " זה גורם לסוכנים לצאת מתחומים מסוימים .  למכור קרן פנסיה נחשב כיום דבר לא רווחי - עלויות התפעול עצומות .  כל הזמן נדרשים אמצעים טכנולוגיים נוספים - כיום הסוכנים מחויבים לעבוד עם מחשבים ,  וזה מייקר את הכל .  עם זאת ,  אנחנו תומכים בכך שהכל יהיה ממוחשב וחושבים שבטווח הארוך זה יוזיל לסוכנים את העלויות .  אנחנו מעסיקים בלשכה 17 יועצים חיצוניים בכל התחומים הרלוונטיים ,  כולל ייעוץ משפטי .  זה שירות שמוענק לסוכנים חינם ".  אתם לא חוששים שהטכנולוגיה תחליף בסופו של דבר את הסוכנים ?  תראה את המסלקה הפנסיונית - בעבר הוזכר כי חברות הביטוח חששו מכך שפישוט הגבייה יהפוך שירותים שמעניקות סוכנויות ביטוח שבבעלותן למיותרים . " סגרו עלינו את המכסה כבר לא מעט פעמים .  אבל אנחנו מקצוענים - ושום דבר לא יחליף אותנו .  אנחנו חלק מהמסלקה ומההתפתחות של כל ענף הביטוח ".  בעבר חששתם מהייעוץ הפנסיוני הבנקאי - בינתיים נראה שהתחום הזה לא מתרומם . " אני חושב שלבנקים אין בכלל מה לחפש בתחום הפנסיוני .  הם יבינו את זה בסוף .  אני מבטיח לך שיגיע היום שהם יזרקו את כל התוכניות האלה לפח .  בשנות ה-80 היו לבנקים סוכנויות ביטוח ,  והם סגרו הכל .  היו אז רווחים גבוהים בענף ,  כיום אין רווחים גבוהים ".  אז להערכתך המהלך הזה זה לא יצליח ?   " לבנקים יש כל הזמן תירוצים למה הייעוץ הפנסיוני שלהם לא מתרומם .  פעם אין פרוטוקול דיווח אחיד ופעם אין מסלקה .  הם השקיעו מאות מיליונים ,  והכל צפוי לרדת לטמיון .  בנקים בנויים לדברים פשוטים ומהירים - לא לשבת עם לקוח כמה שעות ולהתאים לו בדיוק מה שצריך . " המודל של הבנקים שגוי מהבסיס .  הם לוקחים את הכסף מהיצרנים כדמי הפצה .  זו טעות .  הם צריכים לקחת כסף מהלקוחות לפי שעת ייעוץ ,  אלא שהם לא מאמינים שהלקוחות ישלמו להם על כך .  השיטה כיום ,  שלפיה שהבנקים מקבלים כסף כאחוז מהצבירה שיש ללקוח  ( היקף הנכסים המנוהלים ,  נ"ב )  ,  מעודדת את הבנקים לתת ייעוץ רק לעשירים - שיש להם צבירה גבוהה ".   " ים של שינויים רגולטוריים"כנס הסוכנים השנה מתקיים בסימן חילופי הממונים באגף הפיקוח באוצר .  שני המפקחים ,  הן ענתבי היוצא הן שריג הנכנס ,  יגיעו לכנס .  לשכת הסוכנים מתכוונת להיפרד מענתבי ,  אבל את תשומת הלב האמיתית צפוי לרכז שריג - שיפתח את הכנס בנאום הפומבי הראשון מאז נכנס לתפקיד . " אין לי ספק שנסתדר טוב עם המפקח החדש .  עם ענתבי הסתדרנו היטב - הוא היה קשוב מאוד לסוכני הביטוח ",  אומר קציר .  למרות המחמאה ,  זה לא סוד שסוכני ביטוח רבים קבלו על כך שענתבי גרם להם להזיע ולהגדיל משמעותית את ההוצאות .  הדבר העיקרי שהטריד את הסוכנים בתקופת ענתבי היה החוזרים הרבים והשינויים התכופים בדרישות הרגולטוריות - מחברות הביטוח ,  דרך בתי ההשקעות ועד לסוכן הקטן .  התלונה על הרגולציה המתישה חוזרת .  כץ טוען שזהו אחד הגורמים לשירות הפחות טוב בתחום ביטוחי החיים בהשוואה לביטוח האלמנטרי . " יש ים של שינויים ,  וזה מסבך את השירות והופך הכל למסורבל יותר .  קח לדוגמה את תחום המיסוי .  מבנה המיסוי בתחום הפנסיוני השתנה בשנים האחרונות כמה פעמים ,  כך שבחישובים צריך להתייחס לכל תקופה בנפרד .  אפילו הבנקים צועקים על קצב השינויים הזה - ולהם אין בעיה עם טכנולוגיה ".  לדבריו ,  השינויים הרגולטוריים התכופים מקשים גם מבחינת העלויות במשרדי הסוכנים . " בשנים האחרונות השינויים מגיעים בשיטת הסרט הנע .  כבעלים של סוכנות ביטוח ,  אני יכול להגיד לך שמבצעים אצלנו השתלמויות בקצב מסחרר .  סוכן ממוצע עבר בשנתיים האחרונות בלשכה כ-30 ימי השתלמויות .  תראה לי מקצוע כזה - כל זה מוסיף לעלויות ".   " מערכת יחסים פורייה עם לשכת המפקח"שריג ,  המפקח הנכנס על ענף הביטוח ,  ער לביקורת הזו .  באוצר מעוניינים ליישם את השינויים הרגולטוריים בצורה מובנית ומסודרת - ולהאט את קצב החוזרים המוטח על השוק .  אתם מרגישים שהרגולטור מביא אתכם בחשבון ?   " כל הזמן .  אמנם יש לנו ויכוחים ,  אבל מערכת היחסים בכללותה היא פורייה .  קח ,  לדוגמה את מסמך ההנמקה שסוכני הביטוח צריכים למלא ולפרוש בו את השיקולים שעמדו בבסיס ההמלצות שלהם ללקוח ,  כשייעצו לו על מוצר פנסיוני מסוים .  כל מיני דברים שהיו צריכים להיות במסמך הזה לא נמצאים שם בגלל הדיאלוג שלנו עם המפקח .  בהתחלה רצו שהגוף שממנו מניידים את הכסף יקבל עותק של מסמך ההנמקה - זה היה מפעיל לחצים גדולים על הסוכנים ,  והצלחנו למנוע את זה . " כך גם הצלחנו להגיע להבנות בנוגע לדרך ההצגה במסמך ההנמקה של העמלות השונות שמקבלים הסוכנים  ( סוכני הביטוח אינם מחויבים לפרט את הרכב העמלות שהם מקבלים ,  אלא להצהיר בפני הלקוח על האינטרס שיש להם במוצר שהם משווקים - נ.ב )  . " אנחנו יושבים עם אגף הפיקוח על כל חוזר שהם מוציאים ומציגים את הסייגים שלנו .  בכמה מהמקומות אנחנו דווקא בצד של המפקח - ולא של חברות הביטוח .  ככה היה ,  למשל ,  במקרה של החוזר 'בירור ויישוב תביעות וטיפול בפניות הציבור' ",  מסכם כץ .

" דמי הניהול בחיסכון הפנסיוני לא גבוהים .  כך אי אפשר להרוויח "
 הביקורת על דמי הניהול בענף החיסכון הפנסיוני ,  שגוזלים חלק ניכר מהפנסיה של הציבור ,  מקוממת את אודי כץ ,  נשיא לשכת סוכני הביטוח : " התפתחה כאן תרבות שלפיה לא צריך לשלם לסוכנים בעבור הייעוץ ".  לדבריו ,  לבנקים אין מה לחפש בתחום הייעוץ הפנסיוני

