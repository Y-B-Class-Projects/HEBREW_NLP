פיג'ו :  המהפכה הצרפתית
לציון 200 שנותיה בתעשייה ,  פיג'ו תציג את ה-SR1 קונספט המגלמת בתוכה את חזון העתיד - לוגו חדש ו-14 דגמים חדשים בקנה
בתערוכת ז'נבה הקרובה ,  קונצרן PSA משלים חגיגות בשתי חטיבותיו המרכזיות  פיג'ו וסיטרואן .  אך בעוד האחרונה ציינה אשתקד 90 שנים להווסדה ,  פיג'ו מתפנה כעת לערוך לעצמה חגיגה אישית ומרהיבה לרגל 200 שנים של פעילות ענפה בעולם התעשייתי .  מי שתחנוך עבורה את המעמד הראוותני היא המכונית הקונספטואלית הספורטיבית SR1 ,  גרסת רודסטר תלת-מושבית המאותת על קווי העיצוב של כלי-הרכב המשפחתיים לחמש השנים הבאות .  
ה-SR1 אינה קטנה במידותיה כפי שהתמונות רומזות .  ממדיה משווים לה פרמטרים כשל יגואר XK או אסטון-מרטין ,  להבדיל סידור המושבים המיוחד  צמד בחזית ואחד בודד מאחור .  פיג'ו טוענת שה-SR1 מבטאת מעוף אופנתי סוער כקדימון שטרם התגלה במועדי ההשקות ותערוכות הרכב העולמיות .  אולם ,  על פניו נראה שפיג'ו דווקא בוחרת ליישם ולהמשיך את מה שהחל עם ה-207 וגלש אל ה-RCZ הספורטיבית שתיוצר בקרוב באופן סדרתי .  האמנם מהפכה ?  
השינוי הבולט ביותר בחזותה נתון לשבכה הקדמית .  השינוי האבולוציוני משיל ממנה את הפרונט הבולעני במרכזו האריה המיתולוגי ,  ובמקומו מופיע חיוך צר ומחודד במבנה אליפטי ואלגנטי .  אזכור מעניין בשפה החדשה הינם בתי התאורה שנראים כדור ביניים לפיג'ו 406 קופה הנאה ,  שמחליפתה ה-407 לא עשתה עימה חסד בכל הנוגע להברקות אופנתיות .  כך  ( אולי )  נוכל לקבל מושג כיצד תראה מחליפת ה-407 בעוד מספר חודשים כשהיא תושק כמכונית רעיונית כששם הדגם צפוי כמובן להשתנות ל-408 .  
בהתאם לזמנים אקולוגים ,  מערכת ההנעה משלבת מנוע בנזין ומנוע חשמלי או במילים אחרות  היברידית .  תחת כותר HYBRID4 ,  היא עושה שימוש ביחידה המפורסמת פרי פיתוחן של ב.מ.וו ופיג'ו  ( THP )  בנפח של 1.6 ל' טורבו המייצרת כ-219 כ"ס וזאת על ידי שידוך למנוע חשמלי המחלץ 95 כ"ס המסובב את הגלגלים האחוריים .  את הבכורה לטכנולוגיית הכלאים לעיל תעשה פיג'ו ב-3008 מיניוואן ב-2011 .  זוהי מערכת ירוקה המסוגלת לסחוט נתוני פליטת CO2 נמוכים מאוד במצב חסכוני ולצרוך כ-20 ק"מ לליטר בנזין .
 ה-SR1 היא אמנם הפרזנטורית הרשמית של פיג'ו לתערוכת ז'נבה ,  אבל מאחרי כל הרעיונות והמספרים ,  היצרנית מביטה קדימה לחמש השנים הבאות .  כשם שסיטרואן שינתה פניה יחד עם עדכון ללוגו המפורסם ,  גם פיג'ו שומרת על הסולידריות ומעצבת לעצמה לוגו חדש שהוא בעצם אותו דבר להוציא עידון וליטוש המשווה לו ארשת פנים בת-זממנו .  
תכנית החומש האסטרטגית של פיג'ו כוללת הפקתן של 14 מכוניות חדשות עבור כל הסגמנטים ,  תוך הדגשת הקבוצה המשפחתית .  היא מציינת שלוש נקודות עיקריות בתכניותיה לכיבוש פסגות התעשייה  טיפוס שלושה שלבים בדירוג העולמי בין יצרניות הרכב ;  ביסוס מעמדה כמובילה בתחום העיצוב ;  וקידום פרויקטים בתחום הניידות האישית .  נקודות אלה תשולבנה עם המבנה הטכנולוגי להטמעת מנועים ידידותיים לסביבה וכלי-רכב זעירים וחשמליים כמו ה-BB1 לכיבוש האורבני .  
בטח שמתם לב כי בולטת בחסרונה התייחסות לקבוצה הספורטיבית העממית .  שהרי שם כפי שדיווחנו השנה ,  פיג'ו אינה מתכוונת לבזבז את זמנה לאור כשלונותיה האחרונים  ( ע"ע 207 GTI )  .  ה-RCZ תעניק לבעלי הממון אתנחתא לפרק זמן קצר ,  אולם בסופו של יום ,  אין לה לפיג'ו אלא להלין על עצמה שכרתה את הענף עליו ישבה בגין החלטות חפוזות וזלזול בפלח לא סובלני .  מה יביא העתיד בכללותו ?  לא היינו חותמים שכך תראנה 200 השנים הבאות ,  אבל לפחות בדורנו נזכה לראות את שתי היצרניות ב-PSA מתחדשות לקראת העשורים הבאים ,  בליווין של ספורטיביות או בהיעדרן .
 
פיג'ו :  המהפכה הצרפתית
לציון 200 שנותיה בתעשייה ,  פיג'ו תציג את ה-SR1 קונספט המגלמת בתוכה את חזון העתיד - לוגו חדש ו-14 דגמים חדשים בקנה

