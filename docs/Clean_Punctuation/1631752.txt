עבירה באזור הצבע
וושינגטון וסיאטל מצפצפות על חוקי האפליה ,  בריידי על פרשת דרכים וריאן והג'טס שידוך מנצח .  אברהמי סוגר שבוע ב-NFL
1 .  נשבע שרציתי להתחיל בחיובי .  למה להיות חזיר ,  בעיקר אחרי גרין ביי-אריזונה .
 2 .  בשנת 2003 אימצה לעצמה ליגת הפוטבול את  " חוק רוני ",  חוק שקובע שכל קבוצת פוטבול חייבת לראיין מועמד מבני המיעוטים באמריקה אם נפתחת בקבוצה משרת המאמן הבכיר או משרת המנכ"ל .  החוק נקרא על שמו של דן רוני ,  הבעלים של פיטסבורג סטילרס ואחד האנשים שלא רק דיברו על הפער האבסורדי בין צפיפות הפיגמנטים של השחקנים ומקבלי ההחלטות .  האפליה המתקנת אכן תיקנה :  עד 1979 כיהן בליגה רק מאמן שחור אחד כמאמן ראשי  ( פריץ פולארד )  ,  ובעת קבלת החוק מאמנים שחורים היוו רק 6% מכלל המאמנים בליגה .  תוך שלוש שנים קפץ אחוז המאמנים השחורים ל-22% .  אי אפשר לאשש אם לחוק יש השפעה ישירה על המספרים ,  אבל מה שברור הוא שבליגת המכללות ,  שם לא קיים חוק דומה ,  אחוז המאמנים השחורים עומד על 6 .
 3 .  רוני קיבל צ'ופר נאה על תמיכתו האקטיבית בברק אובמה בבחירות האחרונות :  מינוי כשגריר ארצות הברית באירלנד .  למרבה הצער ,  נראה שרוני ארז גם את החוק במזוודותיו .  המינויים האחרונים של מאמנים בליגה ,  בוושינגטון וסיאטל ,  לא חרגו מהחוק ,  הם רק עשו ממנו צחוק .  סיאטל פלירטטה עם פיט קרול וסיכמה עם עצמה שתפטר את ג'ים מורה  ( אחרי שנת אימון אחת )  אם קרול יסכים לבוא .  בשעות הציפייה לקרול  ( מאמן ראוי שיעזור לסיאטל עם בחירות הדראפט שלה )  ,  הסיהוקס הזמינו את לזלי פרייז'ר ,  מאמן ההגנה של מינסוטה ,  לראיון עבודה .  הם לא עברו על החוק .  
וסיאטל היא המקרה הפחות קשה .  וושינגטון הזמינה את אחד מעוזרי המאמן שלה ,  ג'רי גריי ,  לראיון עבודה עוד לפני שהמאמן הראשי ,  ג'ים זורן ,  פוטר ממשרתו .  אתם צריכים לקרוא את זה שוב ואז להפנים את העובדה שגריי לא קיבל את המשרה  ( שהלכה למייק שנאהאן ,  עוד מאמן ראוי .  שנאהאן והמנכ"ל החדש של וושינגטון הוחתמו יומיים לאחר שקודמיהם פוטרו )  .  גריי מסתובב עכשיו עם אות קין על הקסדה .  אני לא רואה הרבה מאמנים ראשיים שיסכימו לצרף אותו לצוות האימון שלהם .  אני חושב שאדם צריך להיות מאוד נואש כדי לעשות את מה שגריי עשה .  אולי זו הנואשות שנולדת ממינויים הזויים כמו דיק ג'אורון ,  אריק מנג'יני וליין קיפין כשבצד עדיין עומדות שתי גורילות כמו בריאן ביליק וביל קווהר ,  ולהבין שאתה לוקח את מה שנותנים לך .  
חוק רוני הוא חוק בעייתי :  מצד אחד הוא פותח אפשרויות ,  מצד שני אין דרך אמיתית לאכוף אותו ,  כי אם סיאטל אומרת שהיא ראיינה באמת את פרייז'ר ,  הליגה מאמינה לה ואין שום דרך אחרת להוכיח אחרת  ( אבל גם מייקל ויק אמר בזמנו לראשי הליגה שהוא מעולם לא השתתף בקרבות כלבים )  .  אני מאמין שהליגה צריכה לבדוק מה קרה שם באמת ,  ואם צריך ,  גם לזרוק עונשים כבדים  ( דטרויט נקנסה ב-200,000 דולר לאחר שלא ראיינה מאמן שחור לפני שהחתימה את סטיב מריוצ'י )  .  לא מדובר בקנסות שישפיעו על ביליונרים כמו פול אלן ודן סניידר ,  אבל הם לפחות יציגו אותם כמות שהם :  אנשים מורדים שחיים בתקופת האבן של הפוטבול .  
4 .  לפרק או לא לפרק .  ההיגיון אומר לפרק .  טום בריידי מסיים חוזה בשנה הבאה ,  גם פייטון מאנינג .  אינדיאנפוליס תשבור את הבנק בשביל מאנינג ,  החוזה שלו הולך להיות הסטנדרט .  בריידי כבר ויתר על הרבה כסף בעבר ואני חושב שהוא יצטרך לוותר על הרבה יותר כדי שניו אינגלנד תשאיר אותו .  זה הצד ההגיוני .  מצד שני ,  לפטריוטס יש יותר בחירות בשני הסיבובים הראשונים של הדראפט הקרוב מאשר כל קבוצה אחרת בליגה .  אומרים שם :  פה תפיסה משוגעת ,  שם פציעה של בריידי ,  פה פציעה של וולקר ,  אפשר לבנות על זה .  אפשר לתת בחירות דראפט ולסדר את עמדת הרץ האחורי  ( אחד מהשניים מקרוליינה או אולי סטיבן ג'קסון )  ,  השאר זה שיפוצים .  ההיגיון אומר שמה שראינו מבריידי ביום ראשון זה מה שיש לו לתת ,  הלב אומר שהוא נתן כל כך הרבה ,  ולכן צריך לתת לו עוד הזדמנות .  ההיגיון תמיד שלט בניו אינגלנד ,  אבל אני אצטט כאן את יורם קניוק מהספר היהודי החשוב ביותר : " ללב יש היגיון שההיגיון לא מכיר ". 
5 .  צ'רלס וודסון זכה בתואר שחקן ההגנה של השנה .  כתבתי כבר שלדעתי דרל ריוויס ,  הקורנרבק של הג'טס ,  הוא שחקן ההגנה שלי  ( ומה שקרה בסוף השבוע רק חיזק את עמדתי )  ,  אבל יש לי הרגשה שהפרסים של העונה הרגילה לא הולכים לשקף מאומה בפליאוף .
 6 .  אפרופו וודסון ובריידי .  הקריירה של לויד קאר כמאמן מישיגן הייתה אכזבה מתמשכת ,  אבל אי אפשר להתעלם מכמות ואיכות השחקנים שהאוניברסיטה הזו הוציאה ל-NFL בעשור האחרון .
 7 .  שני דברים שבלטו בסוף השבוע .  הראשון הוא החשיבות של קו ההתקפה :  מי שניצח שם ניצח את המשחק .  הג'טס ניצחו  ( אבל סינסינטי נתנה פייט הוגן )  ,  דאלאס ניצחה בשני הצדדים ,  הרייבנס פירקו את קו ההתקפה של ניו אינגלנד .  מעניין ,  משום שקו ההתקפה הוא תמיד האזור שבו מוכרעים משחקים ,  אבל השנה ,  שנת המסירה  ( השנה שבה רצים אחוריים קיבלו שבילים רק אחרי שמשחק המסירות ביסס את עצמו ולא להיפך )  ,  חשבתי שהחשיבות הזו תתמעט .  זה היה נכון לעונה הרגילה ,  אבל איזור ההתנגשות היה המפתח לניצחון בסיבוב הראשון .  ולאף קבוצה אין קו התקפה מרתיע כמו לג'טס .
 העניין השני הוא חילופי הדורות .  שני רוקיס ,  רץ אחורי וקוורטרבק ,  הובילו את הג'טס לניצחון ,  עידן מקנאב נראה גמור ,  ג'ו פלאקו העיף את בריידי .  רק קורט וורנר שרד את רוג'רס ,  בעיקר משום שוורנר ,  כמו ריי לואיס ,  הם שחקני פוטבול חסרי גיל .  
8 .  אני רוצה להתעכב קצת על סאנצ'ז .  משבוע לשבוע אני יותר מתלהב ממנו .  לא מקצועית  ( גם )  ,  אלא יותר בקטע האמוציונלי ובעיקר בהרגשה שהוא מבין את  " זה ".  יש לו את זה כשהוא מתראיין ,  כשהוא חוגג טאצ'דאון או חוגג עם האוהדים ,  ובעיקר יש לו את זה ,  בעיניים אפשר לראות את זה ,  אחרי מהלך רע שלו .  אני חושב שהמינוי של רקס ריאן היה הדבר הכי חשוב שהקבוצה הזו עשתה מאז שביל פארסלס הלך .  אתם יכולים לא לאהוב את ריאן ,  אבל הוא בדיוק מה שהג'טס היו צריכים .  כשאתה משחק בצל של הג'איינטס ובדיוויזיה אחת עם הפטריוטס ,  אתה צריך מישהו שמתכנן פגישה עם הנשיא עוד בקדנציה הזו .  זה שאחד הדברים הראשונים שריאן עשה היה להמר בדראפט וללכת עם סאנצ'ז אומר משהו על שניהם .  לא השנה ,  אבל אני לא אתפלא אם הסופרבול בעוד שנתיים יהיה משהו כמו ג'טס נגד גרין ביי .
 9 .  ואפילו אני ,  משבית שמחות בזמני הפנוי ,  לא אכתוב מילה אחת ,  על גרין ביי-אריזונה ,  שזה משהו כמו לנסות ולערוך את יוליסס .
 
עבירה באזור הצבע
וושינגטון וסיאטל מצפצפות על חוקי האפליה ,  בריידי על פרשת דרכים וריאן והג'טס שידוך מנצח .  אברהמי סוגר שבוע ב-NFL

