 " קרן הון סיכון חיה תמיד במאניה-דפרסיה "
 חמשת המנהלים הבכירים בהון סיכון הישראלי מכירים בכך שתעשיית היזמות הישראלית עדיין במשבר .  כמה מהם מאמינים שהיא תתאושש ,  אך אחרים אופטימיים פחות לגבי עתידה
 >  >  למרות הנתונים הקודרים המתפרסמים בתקשורת בשבועות האחרונים ,  לא כולם מסכימים שתעשיית ההון סיכון הישראלית מתייבשת .  חמי פרס ,  מייסד קרן פיטנגו ואחד ממקימי תעשיית ההון סיכון המקומית ,  דווקא סבור שהמצב לא כל כך רע . " אנחנו בתקופה הכי טובה שיכולה להיות .  זה לא רציני ,  כל מה ששומעים לגבי מצב הרוח השלילי בתעשיית הון סיכון .  העולם הולך לחדשנות כפי שמעולם לא ידע .  יהיו הזדמנויות השקעה מדהימות .  קיים בלבול ומצב רוח לא טוב בגלל כל מה שקרה בשווקים הפיננסיים ,  אבל אם בוחנים את המצב הנוכחי זו רק עוד אחת מהמורדות שקשורה למחזוריות ",  אומר פרס . " כשבוחנים את המצב בתעשיות השונות מגלים שהן עוברות מהפכה ",  אומר פרס . " תעשיית הרכב ,  תחום החינוך ,  עולם הרפואה ואפילו וול סטריט .  בכל תחום מתחוללת מהפכה טכנולוגית .  השווקים רק הולכים וגדלים והחדשנות רק גוברת והולכת .  כל האמירות על כך שהון סיכון במצב רע לא משקפות .  אולי יש מגמה של הצטמצמות כרגע ,  אבל בסך הכל תעשיית הטכנולוגיה בצמיחה אדירה .  מי שחושב שאפשר בלי יזמים והון סיכון טועה ".  המרה השחורה שאליה פרס מתייחס נובעת מהנתונים הקשים שמאפיינים את תעשיית ההון סיכון ואת הסטארט-אפים ב-2008 ו-2009  ( ראה מסגרת )  .  בפאנל מיוחד כינסנו חמישה יושבי ראש של איגוד קרנות הון סיכון לדורותיהם .  חמי פרס ,  אהרון מנקובסקי  ( היו"ר הנוכחי של האיגוד )  ,  אורנה ברי ,  יורם אורון ויגאל ארליך .  מבין הדוברים המכובדים ,  פרס ומנקובסקי היו בצד האופטימי .  ברי ,  אורון וארליך היו יותר פסימיים ,  והביעו דאגה לא מבוטלת להמשך קיומה של התעשייה .  הפער בין האופטימיות של פרס ומנקובסקי לשאר החברים הוא לא גדול .  כולם מכירים בעובדה שתעשיית הון סיכון מגייסת פחות כסף וכתוצאה מכך משקיעה פחות בחברות היי-טק ישראליות .  המחלוקת בין הפאנליסטים היא בעיקר סביב השאלה אם מדובר בקיצוץ שומנים בריא או שמא נחצתה נקודת האל-חזור ,  שאחריה הפגיעה בתעשיית היזמות הישראלית היא ארוכת טווח .  מה הדבר שהכי מפריע לכם כיום בהון סיכון הישראלי ?  אורנה ברי : " מה שהכי חשוב כרגע זה שתהיה המשכיות בהשקעות הון סיכון .  המציאות השתנתה .  האקזיטים הגדולים נעלמו .  יש פחות הנפקות ושווי הרכישות קטן .  צריך להיערך לכך וצריך לדאוג שבאר השקעות הון סיכון לא תתייבש ".  יורם אורון : " הבעיה הכי אקוטית כיום היא דילול מקורות ההון והיעלמות האקזיטים - מה שמסכן את תעשיית ההון סיכון .  יש קושי מימוני כיום לגייס כסף לתעשיית ההון סיכון ,  אבל הביקוש לטכנולוגיה הולך וגדל .  הכי מדאיג אותי שלא תישאר מאסה קריטית של קרנות הון סיכון .  אם התעשייה תמשיך להצטמצם מעבר לנקודה מסוימת ,  נהיה בבעיה .  אני מקווה שהגרעין הנוכחי של קרנות הון סיכון ימשוך בכל זאת את התעשייה קדימה .  אנחנו דווקא בתקופה טובה לעומת העבר ".  האם תעשיית ההון סיכון והסטארט-אפ מתייבשת ?  אורנה ברי : " ישנה הצטמצמות .  אני מקווה שלא תהיה התייבשות ,  כי הון סיכון הוא כלי חשוב בכלכלה הישראלית .  השוק משתנה .  הצמיחה המהירה לאו דווקא מתרחשת בתחום טכנולוגיות מידע  ( it )  ,  אלא באנרגיה חלופית ,  טכנולוגיות מים ,  ובאזורים גיאוגרפיים כמו סין והודו .  תעשיית ההון סיכון הישראלית צריכה לבצע היערכות מחדש ביחס לשינויים אלה ולהתמקצע ".  יורם אורון : " העובדות היבשות מלמדות שתעשיית ההון סיכון ירדה בהיקף הגיוסים שלה ב-50% .  זה לא מספר זניח .  מצד שני זה עומד בניגוד חריף לביקוש לטכנולוגיה בכמה סקטורים ,  לא רק בקלינטק אלא גם בתקשורת ובתוכנה .  מבדיקה שערכתי לגבי השקעות בשנים האחרונות הבנתי שמספר ההשקעות בחברות חדשות נותר זהה ,  בין 60 ל-70 השקעות בשנה ,  אבל היקף ההשקעה הצטמצם ".  יגאל ארליך : " השאלה היא לא רק אם תעשיית ההון סיכון והסטארט-אפים מתייבשת ,  אלא אם מודל הון סיכון עצמו עובד .  וזו שאלה שלאו דווקא נוגעת רק בהקשר של ישראל ,  אלא בכלל .  אם מצאו אלטרנטיבות אחרות ,  כי העובדה היא שהמשקיעים לא מרוצים מהביצועים .  בנוגע לשאלה אם התעשייה מתייבשת ,  כן או לא ,  זה קשור למצב של ההון הקיים .  העובדה היא שהרבה חברות לא הצליחו לגייס כסף והן נעלמות .  זה לא בריא לתעשייה ,  גם אם זה זמני ובסופו של דבר התעשייה תתאזן ".  אהרון מנקובסקי : " מודל הון סיכון עובד בבסיסו .  חד משמעית אין התייבשות .  ישנה הצטמצמות .  השאלה היא היכן נקודת שיווי המשקל .  מאיזו נקודה זה מהווה בעיה .  אני מאמין שמצב תעשיית הון סיכון נמצא כרגע בנקודת שיווי משקל טובה .  רואים כיום יותר יזמות בשלה שצועדת קדימה .  המציאות שבה מתבצעות פחות השקעות היא לא בהכרח גרועה יותר .  היא גורמת למשקיעים להתמקד ולהבין שהכסף צריך להגיע מהשוק בשלב מוקדם הרבה יותר ,  ולאו דווקא מהמשקיעים ".  חמי פרס : " להגיד שהתעשייה מתייבשת זה פשוט לא יהיה נכון .  2009 היתה שנה של מצב רוח לא טוב - בדומה ל-2001 .  אבל אני חושב ששחקנים חדשים  ( משקיעים חדשים ,  ג.ג .)  נכנסים לשוק .  במיוחד לתחום האנרגיה ומדעי חיים ,  שבהם לא השקיעו קודם .  העצה שלי לקרנות היא כזאת :  אם אתה משקיע הון סיכון ,  פשוט תתזמן את הגיוס .  בתקופות שקשה לגייס כסף עדיף להשקיע ולחכות לתקופות טובות יותר ששווה לצאת בהן לאקזיט .  אני חושב שקרנות הון סיכון לא מדווחות בתקשורת על הרבה מאוד עסקות השקעה ,  ולכן אני לא חושב שאנחנו ביובש ".  המשקיעים נכנסו לבונקר התקופה הנוכחית טובה לחלק מקרנות הון סיכון הישראליות .  אמנם הקרנות גייסו פחות כסף ,  אבל יש פחות מתחרים על כל עסקה והשוויים נמוכים .  אתם לא חוששים שהמצב מעיד על שקיעת תעשיית ההון סיכון ?  חמי פרס : " קרן הון סיכון חיה באופן תמידי במאניה- דפרסיה .  תמיד מצב השוק יהיה טוב לחלק מהקרנות ולחלק אחר לא .  כשהשוק מדוכא ,  זה זמן טוב להשקיע ולא לעשות אקזיט .  כשהשוק חם ,  זה זמן טוב לאקזיט אבל לא להשקיע .  זה הכל .  לא צריך להתרגש .  תמיד בשלב מסוים בחיי קרן יהיו לה הזדמנויות נהדרות להשקעה ובשלב אחר לעשות אקזיט .  אנחנו רצי מרתון ".  אהרון מנקובסקי : " קשה להסיק מסקנות כעת ,  אם תעשיית ההון סיכון הישראלית תהיה קיימת או לא .  ימשיכו להשקיע בה גופים מסוימים ,  וגופים אחרים יצאו מהמשחק .  כמות הכסף היא גדולה כל כך ,  שיישאר מספיק גם למי שיישאר בתעשיית ההון סיכון .  לא תראה מצב שהיקף הגיוסים של הקרנות יגדל מאפס למיליארד וחצי דולר ב-2010 ,  אבל הטרנד של השקעה בהון סיכון יימשך עוד זמן ארוך .  התקציבים עכשיו פחותים ,  אבל לדעתי הם יספיקו לתעשייה . " בנוסף ,  מספר הקרנות ירד לא רק בישראל אלא גם בארה"ב ,  כך שזו מגמה שאינה ייחודית רק לנו אלא כללית בעולם .  אני לא חושב שתעשיית ההון סיכון עומדת להתייבש .  לאחר 2000 היתה תופעה דומה .  משקיעי הון סיכון השקיעו פחות בשנים שלאחר מכן .  אז גם ב-2009 המשקיעים נכנסו לבונקר .  אבל זה ישתנה .  יהיו משקיעים שיחליטו שלא להשקיע ב-2010 ,  אלא רק ב-2011 ,  ויהיו כאלה שישקיעו עכשיו ".  יורם אורון : " כשאתה בודק את הביצועים של ענף הון סיכון בעשור האחרון ,  לא משנה באיזה שנה תחתוך ותבדוק ,  תגלה שהון סיכון הוא אפיק השקעה טוב יותר מאחרים .  הרבה יותר טוב מהמדדים הציבוריים .  תעשיית הון סיכון עצמה לא הצטמצמה .  פשוט כסף זורם למדינות שלא היה בהן הון סיכון קודם לכן .  פעם זה היה אירופה קצת ,  ארה"ב הרבה וישראל .  עכשיו זה לא המצב .  אני בטוח שהמשקיעים המוסדיים ימשיכו להשקיע בהון סיכון על בסיס תשואות חיוביות לטווח ארוך ".  יגאל ארליך : " מה שעוזר להון סיכון זו העובדה שגם שאר התחומים סובלים .  זה לא שלמשקיעים המוסדיים יש איפה להשקיע .  בכל תחום שהם פונים אליו הם לא מקבלים תשואות טובות .  לתעשיית הון סיכון יש תכונה מעניינת .  אם אתה לא יכול לגייס כסף עבור תחומים מסויימים ,  בדרך כלל יצוצו תחומים אחרים .  ענף הקלינטק זכה בלא מעט כסף .  אצלנו זה תחום שלא התעורר עדיין .  זה יקרה גם פה ".  מדוע הביצועים של תעשיית ההון סיכון הישראלית היו בעשור האחרון פחות טובים לעומת ארה"ב ?  אהרון מנקובסקי : " אי אפשר לדעת באמת מה היו הביצועים של תעשיית ההון סיכון האמריקאית .  רק 20% מקרנות ההון סיכון מדווחות .  אי אפשר לדעת באמת כמה התעשייה הזאת עשתה ".  האם המדינה צריכה עכשיו תוכנית יוזמה 2 ?   ( תעשיית ההון סיכון בישראל נוסדה ב-93' בעקבות תוכנית  " יוזמה "  הממשלתית ,  ג.ג )  יורם אורון : " מדינת ישראל הידרדרה ממדינה שתומכת בתעשייה בכל מיני דרכים ,  למדינה שמתנערת מהתעשייה .  זו מגמה שהפוכה למצב הקיים באירופה ,  סין ומזרח אסיה .  לא מעט מדינות אימצו את מודל יוזמה הישראלי ,  רק שאצלנו 5% ממקורות המימון מגיעים ממקורות ישראלים ו-95% ממקורות זרים .  המדינה בדקה אפשרות לעודד מוסדיים ישראלים בהשקעות בהיי-טק הישראלי ,  וכל פעם הגיע פקיד אחר והתחילו את הבדיקות מחדש ,  וזה התמוסס ".  אורנה ברי : " הון סיכון הוא חלק ממדיניות תעשייתית .  מדינת ישראל צריכה לדאוג לכך שהתעשייה כאן תצמח והצמיחה תהיה מוטת פריון .  הפריון צריך להגיע מתחומים שונים שמתאימים לפריפריה ולמרכז .  אנחנו מתעסקים בכספים קואליציוניים במקום להתעסק בתשתיות ,  חינוך ,  השכלה גבוהה ופיתוח פריפריה .  חבל שהמדינה מביאה אנטגוניזם בנוגע להון סיכון במקום להסתכל עליו כמנוף חיובי .  הון סיכון הוא אחד הכלים שמאפשרים יצירת פריון גבוה ".  אהרון מנקובסקי : " הממשלה לא צריכה לסייע להון סיכון .  תוכנית 'יוזמה' יצרה טרק רקורד ובעצם עזרה לבנות את התעשייה ,  אבל עזרה ישירה לקרנות לא תייצר את מה ש'יוזמה' עשתה לתעשייה .  העזרה הממשלתית צריכה להתמקד בחברות ובסיוע לחברות .  אם יהיו כאן מספיק חברות טובות ,  זה יהיה צעד אטרקטיבי למשקיעים להמשיך להשקיע כאן . " לגבי המוסדיים הישראלים והעובדה שהם אינם שותפים להשקעה בהיי-טק הישראלי ,  צריך לשים את העניין תחת פרופורציה .  הם לא פיתרון קסם לכלום .  מצד שני הם מרכיב חשוב ,  ואין סיבה שבתיק ההשקעות שלהם לא תהיה חשיפה להיי-טק הישראלי .  צריך לתת להם תמריצים להשקיע כאן ".  חמי פרס : " לממשלה צריכות להיות שתי מטרות אסטרטגיות :  בראש ובראשונה שישראל תהפוך למדינת מדע וטכנולוגיה שמייצרת חדשנות כמעיין נובע בכל תחום שרק אפשר ;  המטרה השנייה צריכה להיות שהאזור שבו אנו חיים יצמח ב-10% ,  והכוונה כאן למדינת ישראל ושכנותיה ,  כולל הרשות הפלסטינית וירדן .  אם נשיג את שתי המטרות האלה ,  המצב הכלכלי של מדינת ישראל יהיה מצוין .  לא יהיה נכון לצאת בתוכנית 'יוזמה 2' . " ישנם שלושה תחומים שהייתי רוצה לראות את מדינת ישראל משקיעה בהם :  הראשון - תחום החינוך שהוא בעיניי מפתח להכל .  אנחנו רואים כיום מאמצים גדולים במשרד החינוך להכניס חדשנות וטכנולוגיה לתוך בתי הספר ולשפר את רמת ההוראה ;  דבר שני - להשקיע בחדשנות ,  והכלי לעשות זאת הוא באמצעות המדען הראשי .  צריך לצייד אותו בכלים ולעודד יזמות וחדשנות ;  דבר שלישי הוא לחבר מגזרים שלא היו שותפים עד כה בהיי-טק ,  כמו ערבים ,  צ'רקסים ,  דרוזים וחרדים ,  כפי ששולבו אנשי העלייה הרוסית . " לגבי השילוב של המוסדיים הישראליים בההשקעות בהיי-טק ,  צריך לבדוק מדוע גופים זרים משקיעים בהיי-טק הישראלי ולא מוסדיים ישראליים .  וצריך לתקן את זה ".  רבים בתעשייה לא מבינים מדוע איגוד קרנות הון סיכון הישראלי נהפך מנציג הקרנות לנציג של חברות היי-טק .  האם אתם מרגישים שאין מספיק  " בשר "  עכשיו ,  כשיש רק עשר קרנות פעילות לעומת 70 ב-2000 ,  ולכן התבצע השינוי ?  אהרון מנקובסקי : " לא הפכנו את האיגוד למייצג חברות גדולות .  נהפכנו מגוף שמייצג אך ורק קרנות הון סיכון ,  לגוף שמייצג את כל תעשיית ההון סיכון .  זו תעשייה שבמרכז שלה נמצאות חברות .  אם אתה רוצה לטפל בתעשיית הון סיכון ,  לא מספיק לטפל אך ורק בקרנות .  אנחנו לא מתחרים עם איגוד תעשיות האלקטרוניקה והתוכנה ,  אלא משלימים אותם .  חוץ מזה ,  כל החברות מגובות ההון סיכון לא מיוצגות באף מקום באופן מסודר .  בסופו של דבר המטרה היא להביא לשינוי לטובת כלל התעשייה ,  וקרנות הון סיכון הן רק חלק מהתעשייה ".  חמי פרס : " איגוד קרנות הון סיכון לא שייך רק לקרנות .  הוא פתוח לעורכי דין ורואי חשבון ולהרבה מאוד שחקנים .  המהלך של אהרון מנקובסקי הוביל לכך שיותר גורמים מעורבים באיגוד הקרנות .  זה לא צריך להיתפס כמלחמה באיגוד תעשיות האלקטרוניקה והתוכנה ,  וחבל שזה נתפס כמהלך מאיים .  זה מהלך שחשוב לתעשייה ".  

" קרן הון סיכון חיה תמיד במאניה-דפרסיה "
 חמשת המנהלים הבכירים בהון סיכון הישראלי מכירים בכך שתעשיית היזמות הישראלית עדיין במשבר .  כמה מהם מאמינים שהיא תתאושש ,  אך אחרים אופטימיים פחות לגבי עתידה

