ברונפמן ניסר ,  המבקרים התנפלו על המוצרים המוזלים
איקאה בראשון לציון
 >  >  סניף איקאה החדש בראשון לציון היה אמור להיפתח אתמול ב-10:00 בבוקר ,  אך עשרות האנשים שצבאו על הדלתות שיכנעו את העובדים להקדים את הפתיחה בחצי שעה .  עם זאת ,  לאחר ששוחרר הלחץ בכניסה לא ניכרה נהירה המונית במסדרונות החנות - ככל הנראה משום שהיה מדובר בשעת בוקר של יום עבודה שגרתי .  אווירת החג הורגשה כבר בחנייה ,  כשאת פני הבאים קיבלו מכוניות החברה מקושטות בבלונים כחולים-צהובים - צבעי הלוגו של איקאה .  מעבר לדלתות המתינו להם ליצנים ועובדים מחופשים .  הסניף הראשון של איקאה בישראל נפתח ב-3 באפריל 2001 בנתניה .  40 אלף איש ,  שיצרו פקקי תנועה ארוכים ,  מיהרו אז לחזות בפלא השוודי החדש .  זמן ההמתנה הממוצע בקופה היה 45 דקות ,  והפדיון התקרב לארבעה מיליון שקל .  הפעם היה זה אירוע מתון יותר - גם על-פי צפיות אנשי איקאה ,  שהעריכו שאת המקום יפקדו 12-14 אלף איש .  בשעות הבוקר נראו מאות העובדים ,  שלרגל הפתיחה תוגברו בעובדים מהסניף הוותיק יותר ,  קצת חסרי תעסוקה .  ב-12 בצהריים דיווחה החברה על 3,500 מבקרים ,  ובשעות הערב כבר דובר ביותר מ-10,000 .  הלקוחות ,  מצדם ,  דווקא שמחו על היעדר העומס ומיהרו לבחון את הספות ,  למשש את מוצרי הטקסטיל ולרכוש יותר מ-1,000 מנות פלאפל .  התלהבות מיוחדת נרשמה באזור המוצרים המוזלים  ( עד 9 שקלים )  ,  שאינו קיים בסניף בנתניה . " אנחנו מאוד מרוצים מההיענות של האנשים ",  אמר שלומי גבאי ,  מנכ"ל איקאה ישראל . " נכון שזה לא כמו שהיה בנתניה ,  אבל זה היה ידוע מראש .  הבלאגן האמיתי יתחיל בהמשך ".  את היום החגיגי פתחה איקאה בארוחת בוקר למוזמנים ,  בסגנון שוודי :  צנימים ,  סלמון ,  חרדל ,  חמאה וריבה .  בזמן הארוחה נאם בעלי איקאה ישראל ,  מתיו ברונפמן : " אני חוגג את ההשלמה של ארבע שנות עבודה קשה ,  ושל מאבק וניצחון משפטי לשינוי הרגולציות .  אנו חוגגים את הניצחון של החזון ושל ההחלטיות .  את השקעתי הראשונה בישראל ביצעתי לפני שבע שנים ,  דווקא כשברקע היו האינתיפאדה וכלכלה מדשדשת .  עשיתי זאת משום שמדינת ישראל היא מקום שיש להשקיע בו ,  מקום המשלב בין עוצמה של חשיבה ושכל לבין רצון עז להצליח ".  ברונפמן סיפר כי הקשר של משפחתו עם ישראל החל לפני 60 שנה ,  כשסבו סמואל נפגש עם שמעון פרס וסייע בגיוס כספים לרכישת כלי נשק .  בכירים רבים הגיעו לתמוך בברונפמן ביום חגו :  שותפו בשופרסל שולם פישר ,  שהגיע עם משפחתו ;  מנכ"ל שופרסל ,  אפי רוזנהויז ;  סמנכ"ל השיווק והסחר של שופרסל ,  אלי גידור ;  יו"ר איקאה ישראל ,  רון הדסי ;  ראש העיר ראשון לציון ,  דב צור ;  ראש העיר לשעבר ,  מאיר ניצן ;  שגרירת שוודיה בישראל ,  אליזבט בורסין-בונייר ;  יו"ר דיסקונט ,  יוסי בכר ;  מנכ"ל בנק הפועלים ,  ציון קינן ;  מנהלת החטיבה העסקית בבנק לאומי ,  רקפת-רוסק עמינח ;  נוחי דנקנר ,  ח"כ אנסטסיה מיכאלי ויצחק ודורי מנור .  לאחר הנאומים עברו המוזמנים לטקס  " ניסור העץ "  - התחליף של איקאה לגזירת סרט אדום .  לאחר שהדלתות נפתחו התיישבו הבכירים במסעדה שבחנות כדי להשביע את רעבונם בכריכים ובוויסקי .  אל המנכ"ל גבאי ,  שניסה ליהנות מארוחת הבוקר ,  ניגשו קונים חמושים בתלונות : " אנחנו כועסים שלא פתחתם עדיין בירושלים "  ו"למה העובדים בוצעים את הלחם בידיים ".  צור ,  שהיה בין המתנגדים ליוזמת איקאה לפתוח במקום מרכז מסחרי בשטח של 30 אלף מ"ר ,  אמר כי  " זהו יום חג בראשון לציון .  החנות משדרגת את העיר ,  ותורמת למסר שהיא טובה לא רק למגורים אלא גם לעשיית עסקים ".  ואולם נדמה היה שקהל הלקוחות מתעניין יותר במוצרים מאשר בנאומים .  רובם אמנם חקרו ובדקו ,  אך נראה כי את החליטו להשאיר את הרכישות המשמעותיות לפעם אחרת ולהסתפק בקנייה סמלית.הפעם ,  כך נראה ,  ההשתתפות היתה העיקר .
 
ברונפמן ניסר ,  המבקרים התנפלו על המוצרים המוזלים
איקאה בראשון לציון

