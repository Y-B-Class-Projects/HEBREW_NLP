קול דממה דקה
האנרגיה שלכם מתפזרת כי אתם מדברים יותר מדי .  הקבלה אומרת :  תשתקו קצת ,  למען השם ,  פשוט תשתקו 
" לעולם ירבה אדם בשתיקה ולא ידבר אלא בדבר חכמה או בדברים שצריך להם לחיי גופו "   ( רמב"ם )  .  במאמר הבא אתייחס לעניין מהותי ביותר המהווה אבן יסוד עיקרית בסוד ההצלחה  כוח השתיקה .  לרוב ,  אין אנו נותנים דעתנו על כך וכשמעלים נושא זה לדיון עולה התמיהה ,  אם נכון לייחס לדיבור כוח עצום ורב כל כך המסוגל לסכל ,  לעכב ואף למנוע את הברכה שבמעשי ידינו .  
לאורך הדורות לימדו חכמי הקבלה כי לשתיקה ,  על אף היותה פסיבית ,  יכולת אקטיבית עצומה לחולל תמורות דרמטיות בחיי האדם .  בעוד שהמדבר יתר על המידה חושף בפני כל את רצונותיו ,  סודותיו ושאיפותיו ונראה כספר פתוח המזמין אחרים לעלעל בו ,  עניין זה עלול לפגום במזלו ולעכב את הצלחתו המיוחלת .  
השתקן מצניע וממלא פיו מים ובשתיקתו  " משתק "  את יצר הסקרנות הפוגענית אצל הזולת .  בצעד זה הוא מונע מאחרים להחדיר מחשבה שלילית אל תוך מזלו ,  כזאת היונקת חיותה מייצר הקנאה שבלב האדם ,  וכפועל יוצא בונה כעין חומה בצורה סביבו ,  שאילמלא היה עושה כן תוכניותיו היו לבטח משתבשות ,  מתעכבות ונהרסות .
 אין אדם שלא חווה שיעור גדול בשפלות הרוח המלווה בתחושת כישלון צורב ומייסר ,  שבצידו החרטה בדיעבד שבעניין פלוני היה צריך להחריש ולא לגלות את סגור ליבו לאחרים .  אם נתבונן ונבחן היטב את כישלונותינו נגלה באופן מובהק שפעמים רבות הם תוצר לוואי של התנהלות שגויה מצידנו המורה על פטפטת מיותרת עם אדם שביקשנו עצתו ו/או סיפרנו על רצוננו לפרוץ ולהצליח .  בכך נדע כי יצר לב האדם רע מנעוריו וכל אדם חפץ בטובתו קודם ולפני טובתך .  
לעתים המציאות מוכיחה כי מדובר באדם בעל נפש רעה שאינו מסוגל לסבול הצלחה של אחרים ,  אפילו שאין הצלחתם גורעת משלו ,  ולעתים מדובר בתום לב של אדם בעל נפש יפה ,  אך בשל חסר כלשהו שקיים אצלו עלול להקרין ולהשפיע עלינו .  מכאן שאף על פי וככל שתהא אהבתו רבה לזולתו לעולם לא תהיה שמחתו שלמה בהצלחת רעהו .  
הסיבה לכל זה היא הקנאה הנעוצה כחרב חדה בנפש האדם ודורשת התמודדות קשה ומורכבת עם שורשי הרוע שבטבע האנושי .  על כך אמר ר' אליעזר : " הקנאה והתאווה והכבוד מוציאים אדם מן העולם ".  רשפי האש הבוקעים מתחושת הקנאה חורכים כל אפשרות של חשיבה בריאה ומובילים לעבר מבוך של חטאים .  המשמעותי והבולט ביניהם הוא פגיעת עין הרע הידועה בקבלה כמסוכנת מאוד והשלכותיה ההרסניות הן רבות .  על כך נאמר במשנה : " עין הרע ויצר הרע ושנאת הבריות מוציאים אדם מן העולם "   ( ב' ,  י"א )  .  
האנרגיה השלילית ,  היא עין הרע ,  המשולחת כחיצי רעל תחסל כל אפשרות לבוא בשערי ההצלחה ותמנע חיש מהרה מהאדם להגשים את רצונותיו וליישם בהצלחה את מטרותיו .  ובכן ,  מהו סוד השתיקה וכיצד עלינו לנהוג על מנת להישמר מפגיעת עין הרע ?  ראשית על האדם למדוד בהיגיון את יכולותיו מבלי להתבונן באדם אחר ולהשוותו אליו .  לדעת להקשיב לקול הפנימי המנחה אותנו ,  שלעיתים קרובות עומד בניגוד גמור לחשיבה הרציונאלית המושפעת מהסביבה החיצונית שפעמים רבות מתעתעת בנו .
" השתיקה יפה מהדיבור "  בא ללמדנו כי על אף הרצון הטבעי כל כך לזעוק ולנפנף במזלנו הטוב שמאיר לנו פנים ,  עלינו להפנים את העובדה שלשתיקה שמורות מעלות רבות מאוד ולפטפוטי סרק חסרונות רבים עוד יותר .  שהרי אם נתחרט פעם אחת על השתיקה ,  נתחרט פעמיים על הדיבור .  בעולמנו התחרותי המציאות העגומה מוכיחה שרבים הם הקנאים המאחלים בסתר ליבם לנפילתו של האדם שאינו שומר את מוצאות פיו עד כי יאבד את כל שיש לו .  לפיכך שומר פיו ולשונו שומר מצרות נפשו ,  כי רק השנאה יכולה להתחרות בקנאה .  
יחד עם זאת ,  אין להסיק מדבריי כי יש להסתתר ,  להסתגף ולחיות חיי פרישות ב-ד' אמות ,  אך אורח חיים דיסקרטי וצנוע במידה נכונה ,  תוך ברירת האנשים איתם אנו חולקים מידע פרטי הוא בהחלט עניין רצוי ואף מבורך .  לדוגמה :  לרוב כשעוסק עצמאי נשאל על רווחיו הכספיים הוא מרגיש לא בנוח עם השאלה ובדרך כלל ישיב עליה באופן מתחמק ומתפתל .  על פי הקבלה הסיבה לכך ברורה כשמש ,  הואיל ומערכת החיסון הנפשית זועקת בתוכו ומזהירה שלא לחשוף ולשתף אחרים בהצלחתו ובממונו .  
פן נוסף בעניין זה אשר גורם לאי נוחות מובנת מתאר סיטואציה מסוכנת מאוד ,  שבה אדם עלול להיפגע מהותית דווקא מהקרובים לו ביותר  ( משפחה ,  חברים ,  שכנים וכדומה )  ,  ואם לא די בכך כדאי לדעת כי אפילו אם מסוגלת לפגוע בבנה במבט עיניה ובמוצאות פיה  ( חז"ל )  ולכן יש לראות בשתיקה כוח טוב ומטיב .  
במשך אלפי שנים בכל התפישות המיסטיות ,  ללא הבדלי דת ,  תרבות ומוצא ,  נהגו בני האדם להישמר מכוחה ההרסני של עין הרע ,  שעליה נאמר כי קשה היא ממאה מכות צרורות .  בחז"ל יש ציטוטים רבים לאין ערוך הנוגעים לעין הרע ,  לדוגמה :  
 *  כל מי שאינו מאמין בעין הרע אינו מאמין באלוקי ישראל  ( זוהר )  .*  בעין הרע יש כוח אישי שורף  ( מהר"ל ,  ספר נתיבות )  .*  נוח להם לרשעים שיהיו עיניהם סומות שמביאין רעה לעולם  ( מדרש )  .*  אע"פ שהסתכלות העין אינה מורגשת לבריות היא דבר שיש בו ממשות ופועלת הרבה  ( האר"י ,  ספר שער השמיים )  .  בסיכומו של דבר ,  בל נשכח כי לדיבור מעלות נפלאות ונשגבות מאוד .  מחד ,  הוא הכרחי למימוש האישי ,  ומאידך הוא עלול להיות שלילי והרסני .  לכן ,  ספק אם ניתן לדכאו כליל ולמען האמת אין צורך לעשות כן .  תפקידנו לתעלו לאפיקים מועילים למען איכות חיינו ויישום האיכויות הקיימות בכל אחד מאיתנו  .
 יצחק אהרון הוא איש קבלה ,  ראש מרכז  " חכמה "
 
קול דממה דקה
האנרגיה שלכם מתפזרת כי אתם מדברים יותר מדי .  הקבלה אומרת :  תשתקו קצת ,  למען השם ,  פשוט תשתקו

