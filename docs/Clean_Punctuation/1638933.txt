מלכוד 22
הישג לזכייניות ערוץ 2 :  משרדי האוצר ,  התקשורת והמשפטים יגבשו אפשרויות להקל על הזכייניות בתקופת המעבר לרשיונות החל ב-2012 .  ובונוס :  מה חושב ח"כ אקוניס על  " מצב האומה "
" אם נדע שאפיק 22 לא נשאר אצלנו נפסיק להשקיע בו .  אני מזכירה לכם מה היה בחצי שנה שטלעד ידעה שהיא לא ממשיכה ,  היא מילאה את המסך בשידורים חוזרים ",  כך אמרה היום סמנכ"ל הרגולציה של קשת טלי גורן בדיון של ועדת הכלכלה על הרפורמה בשוק השידורים ,  בו שבו הנוכחים לעסוק בשאלת הבעלות על אפיק 22 לאחר המעבר לשיטת רישיונות בערוצי המסחריים .  הדיון היום עסק בסעיף בהצעת חוק הרפורמה בשידורים שדן בתקופת המעבר בין השנים 2012 עד 2015 ,  כלומר בין הרגע בו יוכלו הזכייניות הנוכחיות או שחקנים חדשים לבקש רישיון לשידורים ובין תום תקופת הזיכיון הנוכחית של רשת וקשת בערוץ 2 .  
הדיון הסתיים ללא הצבעה ובהחלטה שמשרדי האוצר ,  המשפטים והתקשורת יחלו בעבודת מטה לבחינת ההתנהלות במהלך תקופת המעבר בכל הנוגע לאפיק 22 ולזכייניות המשדרות בו כיום .  החלטה זו נחשבת ניצחון יחסי לרשת וקשת שכן כניסת שחקן חדש ברישיון ועם הגנות ינוקא תקשה עליהן להמשיך לפעול עד 2015 בתנאי הזיכיון כדי לשמור על האפיק .
 לדברי גורן , " אנחנו חיים במציאות לא ברורה .  הפיקציה שנוכל להמשיך עם תנאי המכרז עד 2015 היא לא קיימת .  כשאנחנו חיים בעולם מסחרי והמתחרים שלנו משקיעים בין חמישית לעשירית ממה שאנחנו משקיעים אין היתכנות כלכלית לבוא ולדבר איתנו על מצב שבו אנחנו יכולים להישאר עד 2015 בתנאי המכרז .  צאו מנקודת הנחה שיהיה עוד גורם עם הגנת ינוקא .  אנחנו חיים בשוק פרסומי מוגבל ".  שלושת חברי הכנסת שנכחו בדיון ,  יושב ראש הועדה אופיר אקוניס ,  נחמן שי ויוליה שמאלוב-ברקוביץ הציגו חזית אחידה שתמכה בבעלות של הזכייניות הנוכחיות בערוץ 2 רשת וקשת על האפיק .  חבר הכנסת שי אף אמר לנציגי משרדי הממשלה  " זה מעורר התפעלות כמה שאתם רוצים להרוס את הערוץ הזה ". 
יושב ראש הועדה אקוניס אמר : " אין ויכוח על זה שהמדינה לא מיתגה את ערוץ 2 .  אני חושב שבמקרה הזה רשת וקשת צודקות "  ובהמשך הוסיף כי אין ספק שהממשלה צודקת מבחינת החוק ברצונה לפתוח את אפיק 22 למכרז אבל הרציונל אומר שלרשת וקשת יש את הזכויות .  בתגובה לדברים אמר מנכ"ל yes רון אילון : " גם אנחנו מיתגנו את ערוץ 2 .  אף פקיד לא יקבע איזה מספר נותנים לאיזה ערוץ .  פה יהיה מכרז ,  מנשה סמירה ייקח את הכסף והכל על המותג שאנחנו יצרנו .  רגע לפני שיהיה ערוץ מסחרי שלישי צריך לקחת בחשבון את הכבלים והלווין .  אם יש מקום למפרסם נוסף אנחנו המפרסם הנוסף .  לא יכול להיות שאם קוראים לו ברודקאסטר אז יש מקום "  ובכך קרא לנוכחים לאפשר שידור פרסומות בכבלים ובלווין .  נציגת משרד המשפטים עו"ד דנה נויפלד טענה כי לרשת וקשת אין בעלות על האפיק באומרה  " אתם לא בניתם בית ,  אתם שכרתם דירה בבית ". 
סמנכ"ל האסטרטגיה והתוכן של HOT יורם מוקדי תקף גם הוא את ההחלטה לפרסם מכרז על האפיק : " יש ביטוי שקוראים לו הרצחת וגם ירשת .  אם המדינה באה להגיד זה שלי ,  אני קם ואומר אם הפקעתם בואו נדבר על זה ,  האפיק הוא מכח הוראה מנהלתית שניתנה .  לא עושים עליה מכרז ,  היא לא נכס של המדינה .  בסוף הרפורמה הנהדרת הזאת חוזרים למכרז ,  אז מה עשינו פה ?  בסוף זה מתנקז למכרז כשיבוא המשוגע התורן וירצה את אפיק 22 הוא ייתן הצעה ולא יעמוד בה .  יש פה רפורמה שמזעזעת את התעשייה .  זו זכותו של מי שעושה רפורמה ,  אבל אם בסוף זה מתחדד לדבר הזה שנקרא ערוץ 2 או לאפיק ,  אז השתגענו ומה הועילו חכמים .  כשלוקחים את האפיק הזה ומחליטים עבורי איפה יהיה האפיק הבא צריך להעביר את הקו ולהגיד די .  אני לא מוכן שייקחו נכס שלי ".  היועצת המשפטית של משרד התקשורת עו"ד נגה רובינשטיין אמרה שטיעון הבעלות של רשת וקשת על אפיק 22 הוא הפקעת נכס של המדינה שייצור חסם לגורמים חדשים להיכנס .  מנכ"ל הרשות השנייה מנשה סמירה הציג בדיון את עמדתה החד משמעית של הרשות לפיה אפיק 22 שייך למדינה ואינו בבעלות רשת וקשת ,  אבל הציע לנציגי משרדי הממשלה בדיון לבחון אפשרויות להקל על הזכייניות בתקופת המעבר ,  בין השנים 2012 ל-2015 .   מנכ"ל ערוץ 10 יוסי ורשבסקי התייחס גם הוא לחשיבות מיתוג הערוצים על ידי מפעיליהם : " לוקחים לנו את הערוץ ,  לא נותנים לנו הגנת ינוקא ,  אבל אתם מודים לבד שהעוצמה הזאת היא עוצמה בלתי רגילה .  אני מעריך שעוצמת המותג ערוץ 2 היא פי שלושה יותר חזקה ממותג ערוץ 10 .  לא יתכן שייקחו את המותג לבעלי המניות של ערוצים 2 ו-10 שהשקיעו כל כך הרבה כסף מאמץ וזעה .  הם רואים בזה אופק בסיפור של הרישיונות וגם את האופק הזה לוקחים להם ". 
במהלך הדיון פנה יושב ראש הועדה ח"כ אקוניס למנכ"ל רשת אבי צבי בעניין התכנית  " מצב האומה "  ששודרה אמש ברשת ושאל מדוע הסאטירה בתכנית היא חד צדדית .  מנכ"ל רשת השיב כי  " גם הצד השני הותקף בתכנית ". 
אקוניס אמר  " שיהיה ברור אני בעד סאטירה אבל כשהיא מופנית לצד השני ",  צבי שאל אם זה אומר שהח"כ יגיע בשבוע הבא לתכנית ,  אולם אקוניס השיב בשלילה .
 
מלכוד 22
הישג לזכייניות ערוץ 2 :  משרדי האוצר ,  התקשורת והמשפטים יגבשו אפשרויות להקל על הזכייניות בתקופת המעבר לרשיונות החל ב-2012 .  ובונוס :  מה חושב ח"כ אקוניס על  " מצב האומה "
 
