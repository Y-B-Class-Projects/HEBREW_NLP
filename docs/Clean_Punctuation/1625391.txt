פרק רביעי
האחות הגדולה מעצבנת ,  החבר של אמא מעצבן ,  ויעל רק רוצה את תומר השכן .  סיפור בהמשכים
זה היה החופש הראשון שממנו רציתי מאוד לחזור ללימודים .  חשבתי שאם אקום עוד בוקר אחד ואצטרך לבלות עם החבר של אמא שלי אפילו עוד קצת זה יהרוג אותי ,  כבר העדפתי לקום מוקדם וללכת לבית הספר !  לפחות שם אני לא צריכה לשמוע את צרור המפתחות הארור שלו מרשרש אחריו לכל מקום בכבדות ובצליל מעצבן . " שיעבור לגור כאן וזהו ",  מלמלתי לעצמי בחוסר רצון בכל פעם שראיתי אותו נכנס הביתה ..  מה היא מוצאת בו ? 
בארוחת הערב גם אלמוג הגיעה ,  לא מפספסת הזדמנות להפגין את הלוק הסטודנטי המלומד שלה ולהביא איתה כמות ספרי לימוד שבטח אפילו למרצים שלה אין . " לא הספקתי לעבור בבית ",  היא התנצלה והניחה את שלל הספרים שלה בפינת השולחן . " הנה הרופאה לעתיד שלי ",  קרנה אליה אמא וחיבקה אותה חיבוק ארוך ארוך .  סימנתי לה שלום מרחוק והתיישבתי לאכול ,  חסרת סבלנות ותיאבון .  את רוב הארוחה העברתי בשתיקה ,  מקשיבה בחצי אוזן לסיפורים של אלמוג על האוניברסיטה ולאמא ולחבר שבולעים בשקיקה כל מילה שלה . " איך בבית הספר ?  ",  שאל לפתע רמי .  הרמתי לרגע את העיניים ומיד הורדתי אותן שוב ,  מתלבטת איך לענות לשאלה המעצבנת ביותר שאפשר לשאול תלמיד .  כשהתמהמתי בתשובה אלמוג ניסה למרפק אותי ופגעה בכוס הקולה שהייתה מונחת לפני .  נעמדתי מבלי לחשוב והתחלתי לצעוק עליה   " את לא רואה מה את עושה ?  מה יש לך ?  !  האחות המושלמת פספסה ?  "  אמא ניסתה להרגיע אותי אבל הלכתי לחדר וסגרתי אחרי בטריקה .  נזכרת בפרצוף הגאה של אמא שלי כשהיא רואה את אלמוג ומתמלאת חלחלה .
 באותו הערב אף אחד לא נכנס יותר לחדרי ,  ובבוקר הודיעה לי אמא בפרצוף רציני שאנחנו צריכות לדבר . " לא כאן "  קבעתי והצבעתי בראשי על רמי . " תבחרי מקום לארוחת צהריים ואאסוף אותך ישר מהבית ספר ",  היא התפשרה ,  אך שמרה על מבט קפוא .  ידעתי שהיא הולכת לנזוף בי על ההתנהגות אתמול ולא רציתי לשמוע ,  ידעתי שהיא לא מבינה עד כמה ההתפרצות לא הייתה קשורה לכוס שנשפכה אלא למשקעים ישנים וארוכים עם אלמוג ול"בן המשפחה "  החדש שהצטרף כך פתאום לחיים שלי ,  ולכן לא רציתי שהיא תשפוט ותאשים אותי .
 כשאספה אותי נסענו למסעדה הסינית הקרובה ,  מעיינות בתפריט וחשות באוויר שעומד מרוב מתח .  אחרי שהמלצר לקח את ההזמנה לא יכולתי להתאפק   " את תמיד נהיית פתאום מאושרת ושמחה כשאת רואה אותה ,  כל הערב דיברתם על האוניברסיטה והציונים המצוינים שלה ,  ואת הסיפור על איך המחנכת שלה בתיכון אמרה שהיא 'צופה לה עתיד של ראש ממשלה' אני כבר לא יכולה לשמוע !  "  הרגשתי את הכעס עולה בי מחדש וניסיתי להדחיק אותו כמה שיותר ,  אמא שלי נשארה חדה וענתה במהירות , " את לא יכולה להתלונן על זה שדיברנו על אלמוג אם כששאלו אותך על עצמך לא טרחת לענות ". "אף אחד לא שאל אותי שום דבר על עצמי ,  החבר הזה שלך בסך הכל שאל איך בבית הספר ,  שזאת בערך השאלה האחרונה שאני רוצה להישאל בארוחת ערב אחרי יום לימודים ".  
" החבר הזה שלך ?  !  "  היא שאלה בטון ספק מופתע ספק עצבני . " אני יודעת שלמרות שסוף סוף אמא שלך מאושרת את לא יכולה לפרגן ,  אבל תשמרי על מעט כבוד ,  גברת צעירה ". "אני יכולה לפרגן ,  אבל הוא מסתובב בבית כאילו הוא שייך לו ,  ולמה בכלל הוא מסתובב עם המפתחות גם כשהוא בבית ?  ! "אמא פרצה בצחוק וענתה , " זה משגע גם אותי ,  אבל הוא מאבד אותם בצורה שיטתית אז התחיל להסתובב איתם קבוע עליו .  אני מבטיחה שאני אטפל בזה ",  היא אמרה בחיוך ומשהו באווירה הפך לטוב יותר .
 המשכנו לאכול ובלי לחשוב הרבה סיפרתי לה על תומר השכן המסתורי ,  ציפיתי שהיא תיבהל מהפרש הגילאים בנינו ותנסה להשפיע עלי לרדת מזה ,  אבל היא התלהבה כמעט כמו ענבל חברתי הטובה ודיברנו עליו בחופשיות רבה .
 בסוף השיחה הנעימה הבטחתי לה שאני אשתדל לתת לרמי צ'אנס אמיתי ,  וניכר היה שהיא שמחה מאוד למשמע הדברים . " הוא חשוב לי מאוד ,  סוף סוף החלטתי לפתוח את הלב למישהו אחרי שאבא שלך ואני התגרשנו .  תודה יעלי ". 
השישי אצל אבא היה נחמד ,  קצת הצטננתי והוא טיפל בי .  סיפרתי לו על כל מאורעות השבוע דרך מחברת הציורים ,  הוא ידע לקרוא את הרגשות שלי דרך הציורים ,  ואהבתי לשמוע את התובנות שלו והעצות לחיים .
 בשבת בצהריים יצאתי למרפסת וצפיתי בתומר שוטף את המכונית ,  לקחתי את בריזר והתיק שלי ,  נפרדתי מאבא וירדתי למטה לכיוון הבית שלי ,  שם פגשתי אותו  " במקרה "  ופיתחנו שיחת ידידות . " מה שלום הכלב שלך ?  קצת יותר מחונך ?  "  שאלתי ." לא כל כך ,  יש עוד הרבה עבודה איתו "  הוא חייך . " חוזרת הביתה ?  "" לצערי "  אמרתי בכנות והסתובבתי ללכת ." נתראה !  "  שמעתי מאחוריי והתרחב לי הלב .. "מקווה מאוד "  הוספתי באומץ וכמעט שלא התאפקתי מלהתחיל לדלג במקום .
 
פרק רביעי
האחות הגדולה מעצבנת ,  החבר של אמא מעצבן ,  ויעל רק רוצה את תומר השכן .  סיפור בהמשכים

