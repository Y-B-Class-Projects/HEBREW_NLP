לחייב חברות להעסיק נשים כמנהלות בכירות 
מעמד האשה
 >  >  באחרונה פירסמה הרשות האמריקאית לניירות ערך סדרת הנחיות שנועדו לשפר את הממשל התאגידי ואת יכולת ניהול הסיכונים של החברות הציבוריות .  הנחיות אלה נועדו להגדיל את השקיפות ואת האחריות הציבורית של נושאי תפקידים בחברות ובתוך כך לחשוף את מדיניות מינוי המנהלים והדירקטורים בחברות אלה .  אחת ההנחיות נוגעת לחובה לדווח על מדיניות הגיוון וההכלה בארגון ועל אופן מינוי בעלי התפקידים בהתאם לה .  ההנחה הבסיסית היא שכל חברה ציבורית צריכה שתהיה לה מדיניות ברורה של גיוון ,  כלומר ייצוג הולם וקידום של נשים ומיעוטים בתוך מבנה הניהול התאגידי .  ייצוג הולם מדבר על העדפת נשים או אוכלוסיות אחרות שאינן מיוצגות בהתאם לגודלן באוכלוסייה ,  במקרים שבהם יש כישורים שווים או דומים .  אין מדובר על קידום אנשים פחות מוכשרים או פחות ראויים ,  וההבדל הזה הוא חשוב להבנת העניין .  בתוך כך ,  ביוזמת שדולת הנשים ורו"ח איריס שטרק ,  הונחה באחרונה על שולחן הכנסת הצעת חוק החברות  ( תיקון - ייצוג הולם לנשים בחברות ציבוריות )  ,  הקובעת כי בדירקטוריונים של חברות ציבוריות הנסחרות בבורסה ,  תיקבע חובת ייצוג הולם של 40% לבני שני המינים .  הצעת חוק זו מנסה להביא את ישראל לצעוד בשורה אחת עם מדינות המערב המתקדמות ,  בייחוד כעת כאשר הכניסה ל-oecd נראית קרובה מתמיד .  מטרת הצעת החוק היא להרחיב את ייצוג הנשים בדירקטוריונים של חברות ציבוריות הנסחרות בבורסה ,  הן מכוח עיקרון השוויון והן מתוך הכרה בחשיבותן ותרומתן של נשים בהשאת הרווחים של חברות מסחריות אלה .  לחברות ציבוריות יש השפעה רבה על הציבור והן נתונות לרגולציה מטעם המדינה .  החברות מקבלות מהמדינה שירותים והגנות שמבטיחים את קיומן והציבור משקיע בהן את מיטב כספו .  לכן ,  זכותה וחובתה של המדינה להחיל גם על חברות אלה את עיקרון היסוד של שיטת המשפט במדינה - עיקרון השוויון .  ואולם לא על עיקרון השוויון לבדו עומדת הצעת החוק ,  כי אם גם על מחקרים כלכליים של ארגון catalyst ,  המוכיחים פעם אחר פעם כי חברות שלהן יש שיעור השתתפות גבוה של נשים בתפקידי הנהלה בכירים ,  כולל בוועד המנהל ,  השיגו תוצאות עסקיות טובות יותר מחברות שכלל לא היה בהן ייצוג לנשים בהנהלה .  מחקרים אלה ,  הנערכים בקרב חברות במדד פורצ'ן 500 ,  בודקים פרמטרים של גיוון והכלה בקורלציה לתוצאות העסקיות השנתיות .  כיום קיימת חובת ייצוג הולם בגופים ציבוריים ובוועדות מכרזים ומינויים ,  כמו גם בדירקטוריונים של חברות ממשלתיות ובמשרדי הממשלה .  התערבות זו נדרשת לאור המחסומים המסכלים קידום נשים לעמדות ניהול בישראל :  במגזרים רבים במשק הגישה לעמדות בכירות מבוססת במידה רבה על רשתות של קשרים חברתיים ומחויבויות הדדיות .  כמו כן ,  ניהול נתפש כעיסוק ההולם את אורח החיים הגברי ,  בהיותו תובעני מאוד מבחינת הזמן .  בחברה שבה הטיפול במשפחה עדיין נתפש במידה רבה כתפקידה של האשה ,  קשה יותר לנשים להגיע לתפקידי ניהול .  לאור זאת ,  יש צורך בהתערבות המחוקק שתבטיח שוויון הזדמנויות אמיתי ומהותי לנשים בעמדות מפתח כלכליות .  הכותבת היא מנכ"לית שדולת הנשים בישראל

לחייב חברות להעסיק נשים כמנהלות בכירות 
מעמד האשה

