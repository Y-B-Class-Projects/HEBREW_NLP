הפריית חוץ
הרבה סיבות יש למאזן החוץ הרע של מכבי תל אביב העונה ובעונות קודמות ,  אבל הערב יש לצהובים הזדמנות נדירה לשים הכל מאחור ולנצח את הסטטיסטיקה ואפס פילזן .  אוהד גרינוולד מסביר למה
עודד קטש הסתובב עם מכבי תל אביב בכל אירופה ,  אבל אולם כמו אבדי איפקצ'י לא ראה בשום מקום אחר .
" בפעם הראשונה שנסעתי לשם עם מכבי ,  הגענו למגרש שעתיים לפני ",  הוא נזכר . " ראיתי שבחוץ עומדים משהו כמו 4,000-5,000 איש .  חשבתי שהם הגרעין הקשה ,  שנוהג להקדים להגיע .  כשנכנסנו לאולם ,  כבר עמדו 10,000 איש על הרגליים ושרו שירים .  עשן הסיגריות צרב לנו את העיניים .  זו הייתה חוויה מצמררת .  בלי ספק ,  אחת החוויות הגדולות בקריירה שלי ". 
בימים ההם נהגה פילזן להתעלל במכבי ;  חמישה הפסדים ספגה מכבי בטורקיה בין השנים 1997-2001 .  ה"אבדי איפקצ'י "  היה לסיוט הגדול ביותר של אנשי המועדון .  פטר נאומוסקי המקדוני ,  שלווה בתוצרת מקומית מוכשרת כמו איבו קוטלואי ,  אופוק סאריצ'ה ,  מירסאד טורקצ'אן וחוסיין בשוק ,  הופיע בחלומותיהם .
 במידה רבה ,  אפס פילזן מהווה מעין מיקרוקוסמוס של הכדורסל הטורקי .  בתחילת המילניום הגיעו גם הקבוצה וגם הנבחרת הטורקית להישגיהן הגדולים ביותר במסגרת יבשתית :  פילזן העפילה לשני פיינל-פורים רצופים  ( 2000 ו-2001 )  .  נבחרת טורקיה זכתה במדליית כסף היסטורית ביורובאסקט 2001 .
 ושם גם החלה הנפילה .
" אוהדי הכדורסל הטורקים התרגלו לטוב ",  מספר פרשן הכדורסל של הטלוויזיה הטורקית ,  קאן קוראל . " אחרי שהפסידה בפיינל פור הסופרוליג ,  פילזן החליטה לבנות קבוצה חדשה .  הרבה שחקנים עזבו .  אבל הקבוצה לא התחברה ,  ההפסדים נערמו ,  והקהל החל לבקר את היכולת .  לאט-לאט ,  אנשים הפסיקו להגיע למשחקים ". 
ואולם הבעיה הגדולה ביותר של פילזן לא הייתה קשורה ליכולת על הפרקט .  לפני הכל ,  היה מדובר בבעיה של זהות . " פילזן ,  בניגוד לפנרבחצ'ה או לגלאטסריי ,  היא לא מועדון ספורט ,  אלא קבוצה של מפעל בירה ",  מסביר קוראל . " בתקופות השפל ,  אין מה שיחבר את האוהדים למערכת .  זו לא קבוצה שורשית ,  עממית ,  כמו פנר או גלא ,  או לחילופין ,  כמו מכבי תל אביב .  לעם אין אחיזה היסטורית בקבוצה .  ולכן כשאין הישגים ,  אין לאוהדים של פילזן סיבה להגיע ". 
אם כן ,  מי היו אותם אלפי הפנאטים שמילאו את האולמות בשנות ה-90' העליזות ?  מבחינה היסטורית ,  משיב קוראל ,  היה מדובר באנשים שהגיעו למגרשי הכדורסל בעיקר כדי לפרוק מתחים .  הכדורסל היה לענף סופר-פופולארי בטורקיה ,  האלטרנטיבות ממילא לא היו מרובות ,  ופילזן נהנתה מההפקר .  בעשור האחרון ,  עם ירידתו של הענף מגדולתו במדינה ,  הייתה קבוצת הבירה לנפגעת העיקרית .
" הכדורסל בטורקיה גוסס ",  משוכנע קוראל . " אפילו פנרבחצ'ה-אולקר ,  שטוענת שיש לה 20 מיליון אוהדים במדינה ,  הייתה אחרונה בממוצע הצופים ביורוליג בעונה שעברה .  פילזן הביאה בקושי 2,500 איש .  אם יגיעו הערב 5,000 צופים ,  זה ייחשב להישג גדול ". 
ולא רבים יצפו במשחק דרך מקלטי הטלוויזיה :  משחקי היורוליג מניבים בטורקיה בין אחוז וחצי לשני אחוזי רייטינג בממוצע .
 מכבי תל אביב תקבל הערב את פילזן בעיתוי נדיר :  מאז התקרית בין המאמן ארגין עתמאן לאיגור ראקוצ'ביץ' במשחק שנערך בהיכל ,  סופגת הקבוצה הטורקית סטירה אחר סטירה .  בשבועיים האחרונים הספיקה להפסיד לפנר-אולקר ,  יריבתה הגדולה ,  גם בליגה וגם בגביע .  הקבוצה הזו חבולה מוראלית .
 אבל כדי לנצח תצטרך מכבי להביא לפרקט תכונות שלא הביאה במשחקי החוץ המשמעותיים העונה :  אופי ,  משמעת ,  סדר .  מאזן החוץ של הקבוצה העונה עומד על שני ניצחונות ,  אחד מהם הושג בדרך נס ,  בהארכה ,  מול רומא ,  והאחר בלובליאנה .  בויטוריה ,  מוסקבה ,  אתונה  ( מארוסי )  ובסיינה זה נגמר רע .
 דווקא במשחקי החוץ ,  אומר פסיכולוג הספורט שרגא שדה ,  מתחדדת האבחנה בין ילדים לגברים . " משחקי חוץ הם כמו נבואה שמגשימה את עצמה ",  הוא מאבחן . " הרבה קבוצות אומרות :  הנה ,  אנחנו שוב הולכים לשחק במקום לא מוכר ,  מול קהל עוין ,  ושוב נפסיד .  אפילו אם לקבוצה יש מספיק כישרון ,  אם אין לה ביטחון ואמונה  זה לא יעבוד .  קבוצות גדולות ושחקנים גדולים נבחנים בדיוק אז .  הם יודעים להתלכד דווקא ברגעים הללו ,  נותנים תמיכה אחד לשני ,  וכך מתגברים על נקודת המוצא שהיא לכאורה נחותה יותר ". 
ולכן אין זה פלא שלאורך העשור החולף ,  הקבוצות הנפלאות שהעמידה מכבי ניצחו בחוץ כמעט באותם אחוזים שניצחו בבית  ( ראו טבלה מצורפת )  :  ב-2004 ו-2005 עמדה מכבי ביורוליג על אחוז הצלחה פנומנאלי של 70% ו-72.4%  ( בהתאמה )  מחוץ לישראל .
 משחקי החוץ הגדולים ביותר של המועדון הושגו דווקא בשנותיו של דיוויד בלאט .  בתקופתו ניצחה מכבי לראשונה באיסטנבול ובסיינה ,  אך האירוע החשוב מכולם היה בלי ספק המשחק שנערך בעונת 2001/2 בויטוריה ,  במחזור האחרון של שלב הטופ-16 .  מכבי וטאו נאבקו אז ראש בראש על כרטיס לפיינל פור ,  ודווקא שם ,  בחבל הבאסקים ,  נתנה מכבי את אחת ההופעות הטובות בתולדותיה מחוץ להיכל ,  אם לא הטובה שבהן ,  כשרמסה את המארחת 94:65 וגרפה את כרטיס הטיסה לבולוניה .
 בלאט אומר שקבוצת חוץ טובה צריכה לשלוט בשני אלמנטים בסיסיים :  משחק הגנה והבנה טקטית . " קבוצות ביתיות קולעות בדרך כלל טוב יותר בבית ,  ולכן קבוצת חוץ טובה חייבת להיות קבוצה ששומרת ",  הוא קובע . " מעבר לכך ,  פסיכולוגית ,  המאמן צריך להחדיר לשחקנים שזה אפשרי .  אם יש לקבוצה דרך ושיטה ,  יש למאמן על מה להסתמך גם בחוץ .  אם אין דרך ,  ואין הבנה טקטית ,  ואין סדר ומשמעת ,  משחקי החוץ הופכים לבעיה גדולה ". 
מכבי תל אביב מודל 2007/8 ממחישה את הדברים בצורה נהדרת :  אחוז ההצלחה שלה במשחקי החוץ עמד על 63.6  האחוז השלישי בטיבו בעשור האחרון .
 מבדיקת אחוזי ההצלחה של קבוצות היורוליג במשחקי החוץ לאורך העשור האחרון  ( ראו טבלה מצורפת )  עולה כי בשנתיים האחרונות חלה עלייה משמעותית בסיכויי הניצחון ,  בעיקר בשלבים המתקדמים יותר של העונה .  בעונה שעברה ,  החל משלב הטופ-16 ובמשחקי הפלייאוף ,  עמדו קבוצות החוץ על אחוזי הצלחה חסרי תקדים של 42.18% .
 בחמש משמונה העונות האחרונות  ( לא כולל העונה הנוכחית )  נהנו קבוצות החוץ ביורוליג מסיכויי הצלחה גבוהים יותר בשלבים המאוחרים מאשר בשלבים המוקדמים .  ייתכן כי הסיבה לכך היא שבין השלב הראשון לשני נופלות הקבוצות החלשות יותר ,  שכמעט ולא מנצחות בחוץ ,  והליגה הופכת למאוזנת יחסית .
 עם זאת ,  במשחקי הפלייאוף יתרון הביתיות בהחלט בא לידי ביטוי :  סיכויי ההצלחה של קבוצות החוץ צונחים אז ל-23.3% בלבד ,  בשקלול כל משחקי הפלייאוף שנערכו ביורוליג בחמש השנים האחרונות .  הממוצע העונתי נותר ללא שינוי משמעותי  אומנם החל מעונת 2001/2  ( 38.54% הצלחה עונתי במשחקי החוץ )  ועד לעונת 2004/5  ( 33.3% הצלחה עונתי )  נרשמה ירידה קבועה ,  אך הסטטיסטיקה החלה לתקן את עצמה החל מעונת 2005/6 ועם שינוי שיטת המשחקים במפעל בשנתיים האחרונות ,  שבה לממוצעים מתחילת העשור  ( 37.91% הצלחה בעונה שעברה ,  38.2% הצלחה עד כה העונה )  .
 ביחס לשנות ה-80' וה-90' ,  בהם נחשב ניצחון חוץ לאירוע מכונן ,  אין ספק כי בכדורסל המודרני מדובר בפקטור פחות משמעותי .  אנשי מקצוע טוענים כי שעון 24 השניות ,  ששינה לחלוטין את האופן בו משוחק המשחק ;  הקדמה הטכנולוגית ,  שהביאה להתפתחות מטאורית בתחום הסקאוטינג וההכנה ;  ובעיקר דור המאמנים החדש ,  שכפר בהנחה כי המטרה העיקרית במשחקי החוץ היא מזעור נזקים והפסד בפער סביר  כולם הביאו לכך שמשחקי חוץ אינם נחשבים עוד למשימה בלתי-אפשרית .
" אני לא מאמין בהבחנה בין משחק בית למשחק חוץ ",  אומר עוזר מאמן מכבי ,  שרון דרוקר . " אם לקבוצה יש כימיה ,  היא יכולה לנצח בכל מקום ,  לא משנה איפה היא משחקת .  קבוצות מקצועניות צריכות לשחק את הכדורסל שלהן בכל מקום ". 
דורון שפר מסכים עם האמור . " מקצוענים צריכים להביא את היכולת הטובה שלהם בכל ערב ",  הוא סבור . " עבורי ,  כשחקן ,  דווקא כשהאולמות היו מלאים יותר ,  עם אווירה חמה ,  עליתי הרבה יותר דרוך וחד ".  כך שאולי מכבי דווקא צריכה לקוות הערב לאולם מלא ולקהל שמעורב במתרחש ,  מאשר למגרש חצי-ריק ולאוהדים מנומנמים .
 אל מסיבת העיתונאים שנערכה לאחר המשחק האחרון בין מכבי לפילזן הגיע ארגין עתמאן זועף במיוחד .  הוא התלונן על השיפוט ,  סיפר כי שחקניו נקלעו לערב קליעה איום ,  אך בעיקר הבטיח כי  " 10 נקודות הפרש לא יספיקו למכבי בטורקיה .  בוודאות אני אומר שננצח אצלנו בבית ביותר ". 
פרשן הכדורסל קאן קוראל אופטימי הרבה פחות . " אם לא הייתה מתרחשת התקרית עם איגור ראקוצ'ביץ' ,  הייתי יכול להאמין לזה ",  הוא אומר . " אבל מאז שהם כמעט הלכו מכות על הספסל ביד אליהו ,  הקבוצה לא מתפקדת ". 
במשחק עצמו ,  כזכור ,  עלה ראקוצ'ביץ' לשחק בתחילת הרבע הרביעי ,  שבתחילתו היו הקבוצות צמודות ,  ואיבד שני כדורים שהביאו לבריחה הגדולה של מכבי .  בטורקיה דווח כי כאשר ראקוצ'ביץ' הוחלף ,  בעת שעשה דרכו לספסל ,  האדים עתמאן מזעם . " מה אתה עושה ?  ",  צרח עליו . " אתה משחק חמש דקות ,  והורס לנו את המשחק ".  בתגובה סינן ראקוצ'ביץ' כמות נאה של ניבולי פה .  לאחר המשחק בהיכל הצהיר עתמאן בפני התקשורת הטורקית כי  " הוא  ( ראקוצ'ביץ' )  גמר את הסיפור איתנו ".  בפועל ,  במשחק שנערך כעבור מספר ימים שוב עלה התותחן הסרבי בחמישייה .
 כיצד התרחש הפלא ?   " ההנהלה אמרה לעתמאן שלראקוצ'ביץ' יש חוזה לעוד עונה וחצי ,  בשווי של שניים וחצי מיליון יורו ,  ואין מצב שהם משחררים אותו ",  מגלה קוראל . " העובדה שראקוצ'ביץ' אפילו לא נענש על ההתנהגות שלו הביאה למרמור גדול בקרב השחקנים .  היו כאלו שאמרו :  אולי לא צריך לשחרר את איגור ,  אבל להעניש אותו  בוודאי .  הרי מה זה משדר ליתר השחקנים ?  שאפשר לעשות כל מה שרוצים ,  שאין משמעת .  זה הוציא את כולם מפוקוס ". 
שני ההפסדים לפנרבחצ'ה-אולקר גם הם לא היטיבו עם מצב הרוח של אנשי פילזן . " דווקא עד המשחק מול מכבי ,  אפס הייתה במומנטום מצוין ",  אומר קוראל . " הם נתנו משחק טוב מול ריאל ,  ומשחק מצוין בבית נגד סיינה .  במשחק הליגה האחרון עתמאן לא קם מהספסל לאורך כל המחצית הראשונה .  הוא פשוט ישב על הכיסא ,  כמו אוהד .  וראקוצ'ביץ' שיחק .  בכך עתמאן כאילו אמר להנהלה :  'אם אתם כל כך רוצים שישחק ,  אז הנה ,  הוא משחק ,  ותראו מה הוא עושה' .  לפי שפת הגוף שלהם ,  ברור שהם מתעבים אחד את השני .  אם לא הסיפור הזה ,  הייתי אומר שאפס חייבת לנצח .  עכשיו אני חושב שמכבי פייבוריטית .  לא כי מכבי טובה יותר ,  אלא כי אפס פשוט שבורה לגמרי ". 
ohad@walla.net.il
 *  תודה לדוד גרינוולד על הסיוע בהכנת הכתבה .
 
הפריית חוץ
הרבה סיבות יש למאזן החוץ הרע של מכבי תל אביב העונה ובעונות קודמות ,  אבל הערב יש לצהובים הזדמנות נדירה לשים הכל מאחור ולנצח את הסטטיסטיקה ואפס פילזן .  אוהד גרינוולד מסביר למה

