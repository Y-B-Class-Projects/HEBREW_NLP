ציון ויצמן : " במערכת עם ציפיות ,  רמת האמוציות גבוהה "
 יו"ר הפועל עכו שחרר תגובה לתקרית עם אלי כהן ,  אך לא התנצל : " הדברים ילובנו בדיון פנימי ".  השחקנים תומכים במאמן
יו"ר הפועל עכו ציון ויצמן שחרר היום  ( שני )  תגובה רשמית ראשונה לתקרית המילולית עם המאמן אלי כהן .  בהודעה שפרסם ויצמן באמצעות דוברות עיריית עכו נכתב : " קבוצת הפועל עכו מתנהלת במצוינות וחותרת להגיע להישגים ככל שניתן בספורט הישראלי .  צריך לזכור שבמערכת שיש בה ציפיות ודרישות להגיע להישגים ,  רמת המפלסים של האמוציות הינה גבוהה במיוחד וקורות תקלות ,  כפי שבמכונה משומנת יש תקלות .  במסגרת ישיבות העבודה הקבועות במועדון יתקיים דיון פנימי והדברים ילובנו ".  
גם ראש עיריית עכו ,  שמעון לנקרי ,  פרסם תגובה לעניין : " אני מצטער על כך שהדברים חרגו מכל פרופורציה ואני מלא ביטחון ותקווה שהנושאים המדוברים יטופלו בתוך המועדון ". 
בעכו מחפשים להרגיע את הרוחות לאחר האירוע החריג .  כזכור ,  אתמול  ( שבת )  אחרי ההפסד 3:1 באשדוד טען המאמן כי ויצמן התפרץ לעברו בצעקות ובין היתר קרא לעברו : " מרוקאי עם אגו ,  פרימיטיבי ".  המאמן הוסיף כי שמע את היו"ר משתלח גם במאמן הכושר ואומר : " אתם  ( הצוות המקצועי )  דגים מתים .  אין לכם השפעה .  אתם באים רק בשביל הכסף ,  לך תזדיין אתה והוא ".  
ויצמן וכהן עדיין לא שוחחו ביניהם אחרי התקרית והמאמן עדיין שוקל את התפטרותו מהקבוצה וצפוי להחליט מחר  ( שני )  בנוגע לעתידו במועדון .  בכל מקרה ,  החלטה צפויה להתקבל לאחר שיחה שתתקיים בין השניים .  מועד לקיומה של שיחה כזאת עדיין לא נקבע ורק אם ויצמן יתנצל על דבריו ,  כהן יהיה מוכן להישאר .
 אחד משחקני הקבוצה ,  שלא היה מופתע מההתבטאויות של ויצמן ,  אמר : " זו לא פעם ראשונה שהוא מקלל ומדבר ככה .  מי שנמצא בעכו מכיר את הפיוז של ציון .  הפעם הוא ללא ספק הגזים במילים שהוא אמר .  אין לנו מושג על מה בדיוק היה לו לכעוס .  לא רק ששיחקנו טוב ,  למרות שהפסדנו .  איך הוא יכול לדבר ככה על מאמן שהביא אותנו למקום שהביא בניגוד לכל התחזיות ?  גם אם היינו מובסים 5:0 זה ממש גועל נפש לדבר ככה לבן אדם .  אני והשחקנים האחרים מקווים שאלי יישאר כי הוא עושה עבודה מצוינת .  אם הוא יילך ,  הרבה דברים יכולים להתפרק ".  
שחקן אחר הוסיף : " הדבר האחרון שאנחנו צריכים עכשיו זה בלגאן בין ההנהלה למאמן .  אנחנו מקווים שזה יסתדר כמה שיותר מהר ואין לנו ספק שציון הגזים בצורה שדיבר לאלי .  שום דבר בעולם לא מצדיק מילים כאלה .  אני מקווה שאלי יישאר איתנו ולא יחליט לעזוב כי בזכותו הגענו לאן שהגענו .  כבר הרבה זמן ציון מחפש את אלי .  לא שיש לו על מה ,  אבל זה הבן אדם .  ככה הוא גם התנהג לירון הוכנבוים ".  
המגן שמעון הרוש התייחס מקצועית להפסד באשדוד : " במחצית הראשונה היינו עדיפים ,  הגענו לכמה מצבים וספגנו ממצב אחד .  גם במחצית השנייה שלטנו במשחק והגענו למצבים ,  רק חבל שלא הצלחנו לגמור את המשחק בדקות הטובות שלנו .  אחרי ההרחקה  ( של איציק כהן - ה.ג )  ,  אשדוד שלטו וחבל שלא שמרנו על הנקודה ".  על הציפיות לקראת המשך הסיבוב אמר המגן : " הסיבוב השני יהיה יותר קשה .  קבוצות כבר מכירות אותנו ואנחנו רק רוצים להמשיך להתקדם ולצבור כמה שיותר נקודות ".  על תקרית בסיום אמר הרוש : " לא נתערב בתקרית .  רק אנחנו השחקנים מקווים שהם יגיעו לפתרון מהיר .  כולם רוצים שאלי יישאר ושהאווירה הטובה תמשיך ". 
עדכון ראשון :  11:45

ציון ויצמן : " במערכת עם ציפיות ,  רמת האמוציות גבוהה "
 יו"ר הפועל עכו שחרר תגובה לתקרית עם אלי כהן ,  אך לא התנצל : " הדברים ילובנו בדיון פנימי ".  השחקנים תומכים במאמן

