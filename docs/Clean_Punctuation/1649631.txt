המעמד הנמוך
The Courteeners היו אמורים לרשת את מקומה של אואזיס כלהקה החדשה של העם ,  אבל גם באלבומם השני הם רחוקים מלהגשים את ההבטחה
פעם בכמה שנים מנפיקה הממלכה המאוחדת להקה גדולה ממש ,  להקה ענקית .  לפעמים היא כובשת גם את אמריקה ולפעמים לא ,  אבל זה לא חשוב  היא סוחפת אחריה את בריטניה כולה בהערצה עיוורת ובהתרגשות גדולה .  להקות ענק כאלו מגיעות פעם פעמיים בעשור .  כשזה קורה זה משמח ומרגש כל בריטי ואנגלופיל באשר הוא .  הבעיה היא שבין לבין צריך להתמודד עם אינספור חקיינים עלובים שעושים הכל כדי להיות הבאים שיזכו לאייש את העמדה הנחשקת :  להיות הלהקה הגדולה ביותר בבריטניה .
 מגזיני המוזיקה ,  שזקוקים ללהקה הגדולה הבאה לא פחות מחברות התקליטים ,  שמחים לשחק את המשחק ,  ומכתירים כל מיני ארחי פרחי מלאי יומרות לתואר הנכסף ולו בשביל התקווה הקלושה שהלהקה התורנית תתעלה על עצמה ותגשים את הנבואה .
 לפני שנתיים יצא St .  Jude ,  אלבום הבכורה של The Courteeners  ( יש לבטא קורטינאז ,  עם ר' נחה ,  כמו להקת הסיקסטיז The Cortinas ,  ולהקת המוד-פאנק בעלת אותו השם מסוף הסבנטיז )  .  מהרגע הראשון היה ברור שמטרתה של הלהקה המנצ'סטרית היא להיכנס להיכל התהילה המוזיקלי של עירה ,  וזאת כדי שההיסטוריה תזכיר אותה בנשימה אחת עם הסמיתס ,  הסטון רוזס ואואזיס .  גדודי המעריצים שמילאו את הופעותיהם כנראה שכנעו את פולידור להחתים אותם ולהעמיד לרשותם את סטיבן סטריט  ( הסמיתס ,  בלר ,  בייבישמבלז )  - אלוהי ההפקה של הפופ הבריטי המסורתי  ואת בן הילייר  ( בלר ,  Doves )  - אחד מיורשיו  שיפיקו להם את אלבום הבכורה .  
התוצאה הייתה צפויה ,  קלישאתית ובינונית להחריד .  הסולן ,  ליאם פריי ,  כותב טקסטים עם הבחנות סמי-משעשעות על החברה שהוא חי בה ,  במסורת של מוריסי או אלכס טרנר ,  והאלבום רצוף חיקויים בוטים של הסמיתס ,  אואזיס ,  הארקטיק מאנקיז ,  הליברטינז ושאר נכסי צאן ברזל של הבריטפופ העממי אך פיוטי .
 היות שמדובר בלהקה ממנצ'סטר ,  שמוריסי אוהב אותם ושלסולן שלה קוראים ליאם ,  כולם ציפו מהקורטינאז למלא את נעליהם הגדולות של אואזיס ,  ולהפוך ללהקה החדשה של העם .  זה לא ממש קרה באלבום הראשון ,  אבל ההנחה באנגליה היתה שהם פשוט עוד לא מימשו את הפוטנציאל .  אף שהוא היה גרוע ,  האנגלים קנו את St .  Jude בהמונים ,  וכולם ציפו שההבטחה המדוברת תתממש באלבום השני ,  Falcon ,  שאותו הפיק אד בולר  ( סווייד ,  פאלפ )  .
 בימים אלו נטחן ברדיו באנגליה הסינגל הראשון מתוך האלבום , " You Overdid It Doll ",  שמתגאה במקצב דיסקו-לייט רבע-מגניב .  השיר  " הגזמת ,  בובה "  הוא על בחורה שהגזימה .  לא ממש הבנתי במה היא הגזימה ,  אבל מזה שהשיניים שלה מתחילות ליפול ושיש לה עיגולים שחורים מתחת לעיניים אני מסיקה שזה לא בריא לה .  את הגיחוך של השיר האובר-דרמטי מחזק הקליפ ,  שבו עושה ליאם פריי ליפ-סינק בפרצוף חמור סבר ,  בצד רקדנית שמתעוררת במסדרון רטוב המואר בפלורסנטים מדכאים ושניירות מתעופפים בו .  היא נראית חולה ,  עייפה ומבולבלת ,  מה שלא מונע ממנה לרקוד כאחוזת טירוף עד שהיא מתפוצצת  לא באופן מטאפורי ,  אלא באמת .  
Falcon הוא האלבום שבו מנסים הקורטינאז להוכיח שהם רציניים וראויים להערכה .  בהתאם לזאת ,  הוא איטי ו"בוגר "  יותר מקודמו ,  עם שפע של שירי מיד-טמפו מייגעים .  האלבום נפתח בשיר אפי בשם  " The Opener ",  שבו חושף ליאם פריי את הגעגועים העזים שהוא חש למנצ'סטר כשהוא מעבר לים .  אם לא הבנתם ,  הסיבה שהוא מעבר לים היא שהוא כוכב רוק גדול ,  אבל הוא מתגעגע לגשם של מנצ'סטר .  איזה יופי של מניפולציה רגשית .
 ניסיונות דומים נעשים ב-"Will It Be This Way Forever ?  ",  שיר דרמטי עם עיבוד אלקטרוני-תזמורתי ,  וב-"Last of the Ladies ",  בלדת פסנתרים שכל כך מנסה לרגש שתיכף מתפוצץ לה וריד בראש ברוב מאמץ .  וזה לא שיר האהבה המביך היחיד באלבום .  יש לו מתחרה רציני : " Take Over the World "  מושר מנקודת מבטו של מחלק עיתונים לנערה ממעמד גבוה משלו .  הוא תוהה מה יש לו להציע לה ,  וגם עונה :  את האמת שלו .  ואז ,  בפזמון ,  הוא מודיע לאהובתו כי הגיע הזמן שהם ישתלטו יחדיו על העולם .  ניכר שהשיר נכתב במטרה ברורה לסחוף איצטדיונים .  וכשהקהל כבר מזיע ,  משולהב ומותש ,  שולף ליאם את נשק יום הדין : " The Rest of the World Has Gone Home ".  אז מה אם הוא נשמע כמו בלדה של הארקטיק מאנקיז ?  
הקורטינאז מעולם לא התיימרו להיות מקוריים ,  ונראה כי גם המחסור החמור בכריזמה שממנו סובל ליאם פריי לא ממש מדאיג אותם .  לשיטתם ,  כדי להיות הלהקה הגדולה ביותר באנגליה צריך להישמע כמו הלהקה הגדולה ביותר באנגליה .  מבחינתם ,  הם קנו את המדריך וממלאים אחר ההוראות .  אני לרגע לא טוענת שבהכרח קיימת קורלציה בין הצלחה ואיכות ,  אבל לא יכול להיות שזה עד כדי כך קל .
 

המעמד הנמוך
The Courteeners היו אמורים לרשת את מקומה של אואזיס כלהקה החדשה של העם ,  אבל גם באלבומם השני הם רחוקים מלהגשים את ההבטחה

