בסר תקים קבוצת רכישה ביבנה :  רוכשת קרקע ב-110 מיליון שקל
בלעדי שוק הנדל"ן ביבנה מתחמם :  קבוצת בסר של נחשון קיויתי רוכשת מהאחים גינדי קרקע ל-305 יחידות דיור ותשווק פרויקט מגורים במתחם גן ראובן ,  לצד קבוצת תדהר
 >  >  קבוצת בסר ,  שבשליטת נחשון קיויתי ,  נמצאת במגעים מתקדמים עם חברת האחים גינדי לרכישת קרקע ל-305 יחידות דיור במתחם גן ראובן ביבנה ,  תמורת 110 מיליון שקל - כך נודע ל-themarker .  מדובר בעדות נוספת לזינוק הגדול שרשמה יבנה על מפת הנדל"ן .  מתחם גן ראובן הוא מתחם בן 300 דונם ,  הממוקם דרומית לרחוב חטיבת גבעתי ומערבית לאזור המלאכה בעיר .  המתחם יכלול 1,300 יחידות דיור ,  מתוכן 1,000 יחידות שתבנה קבוצת תדהר .  בסמוך למתחם נבנית בימים אלה שכונת יבנה הירוקה ,  שעתידה להכיל 2,900 יחידות דיור .  מדובר באחת הפעמים הבודדות שבהן קבוצת בסר יוצאת אל מחוץ לתל אביב .  הקבוצה ,  שמזוהה בעיקר בזכות קבוצות הרכישה שאירגנה בשכונת פארק צמרת בתל אביב ,  בנתה בשנים האחרונות מגדלי משרדים בבני ברק ומשלימה בימים אלה פרויקט מגורים בהוד השרון .  כעת יוצאת הקבוצה דרומית לתל אביב ,  לאחר שזיהתה את הפוטנציאל הטמון בביקושים לנדל"ן ביבנה .  חברת דירות יוקרה של האחים גינדי היא בעלת הזכויות בקרקע מתוקף הסכם עם מינהל מקרקעי ישראל .  לאור עליות המחירים בעיר בשנים האחרונות ,  החליטו האחים משה ויגאל גינדי לממש את הקרקע במחיר המשקף ערך של 360 אלף שקל בממוצע עבור קרקע ליחידת דיור .  העסקה לא כוללת את הזכויות להקמת מרכז מסחרי בפרויקט ,  שנשארות בבעלות האחים גינדי .  במכרז שקיים מינהל מקרקעי ישראל ביולי האחרון בשכונה הירוקה בעיר ,  נרשמו עליות מחירים של 9% בממוצע ביחס לתוצאות מכרזים שנערכו בחצי השנה האחרונה .  הקבוצות הזוכות בקרקעות ,  ובהן קבוצת חנן מור ,  חברת צרפתי שמעון וחברת אביסרור משה ובניו ,  זכו בקרקעות במחיר ממוצע של 351 אלף שקל עבור קרקע ליחידת דיור ,  לעומת 322 אלף שקל לקרקע ליחידת דיור לפני חצי שנה .  בגל שיווקים שערך המינהל במהלך 2008 תוצאות המכרזים הסתכמו ב-185 אלף שקל קרקע ליחידת דיור ,  ובדצמבר 2009 מחיר קרקע ליחידת דיור היה 301 אלף שקל בממוצע .  עליות המחירים מאז 2008 ועד היום מסתכמות ב-90% .  בעוד שבעבר שווקה יחידת דיור של ארבעה חדרים בשטח של 110 מ"ר ב-1.05 מיליון שקל ,  כיום מוצעת יחידת דיור עם ארבעה חדרים תמורת 1.2 מיליון שקל וההערכות הן שהמחירים במתחם עוד יעלו .
 
בסר תקים קבוצת רכישה ביבנה :  רוכשת קרקע ב-110 מיליון שקל
בלעדי שוק הנדל"ן ביבנה מתחמם :  קבוצת בסר של נחשון קיויתי רוכשת מהאחים גינדי קרקע ל-305 יחידות דיור ותשווק פרויקט מגורים במתחם גן ראובן ,  לצד קבוצת תדהר

