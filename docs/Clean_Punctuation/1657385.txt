תל אביב-יפו סייברס אלופת ישראל בפוטבול
משחק אדיר של אוואן רשף זיכה את הסייברס בניצחון על ביג בלו ירושלים 22:26 .  המאמן רביב פייג : " התפללתי לנס והוא קרה "
 לכל ענף יש את המגה-כוכב שלו .  בכדורסל זהו קובי בריאנט ,  בכדורגל לאו מסי ובפוטבול פייטון מאנינג .  ליגת הפוטבול הישראלית אולי לא עולה בקנה אחד עם הכל הליגות המוזכרות למעלה ,  אבל גם לה יש תותח בקנה מידה יוצא דופן - אוואן רשף ,  הרץ האחורי/מגן פינה של תל אביב-יפו סייברס .  משחק פנטסטי של רשף ,  שכלל חטיפה 45 שניות לסיום ,  הקנה היום  ( שישי )  לצברים ניצחון 22:26 על ביג בלו ירושלים וזכיה ראשונה באליפות ישראל .  
למרות הגשם בירושלים ובסביבתה ,  הגיעו יותר מ-600 צופים לאיצטדיון  " קראפט "  בבירה .  ביג בלו ,  שהגיעה גם לשני משחקי הגמר הקודמים ,  היא הקבוצה היחידה העונה שניצחה את תל אביב-יפו .  היא הייתה קרובה לכך גם היום ,  אולם הפעם יצאה כשידה על התחתונה .  רשף היה הסיבה המרכזית לכך ,  כשהצטיין גם בהתקפה ,  גם בקבוצות המיוחדות וגם בהגנה .  
הירושלמים ,  נתמכים בקהל הביתי ,  פתחו טוב יותר את המשחק וחטפו כדור לקוורטרבק עדי חכמי .  דרייב מוצלח של איתי אשכנזי הסתיים בגיחה של הקוורטרבק הירושלמי לאנדזון - 0:6 לביג בלו לאחר שמונה דקות של משחק .  היתרון הזה לא החזיק אפילו דקה ,  כשבעיטת הפתיחה נתפסה על ידי רשף ,  שרץ את כל הדרך לקו השער של היריבה - 6:6 .  ג'רמי סייבר תפס את מסירת ההמרה והעלה ל-6:8 .  
הקבוצות המיוחדות של תל אביב-יפו עשו זאת שוב שש דקות להפסקה .  דייויד סילבן שמט בעיטת הרחקה של חכמי וחמודי קסאס  ( איזה טנק )  פילס את הדרך פנימה - 6:14 .  אבל אשכנזי וירושלים לא הרימו ידיים .  מספר 9 מסר היטב לעמיחי ברגמן ,  שהשתלט על הכדור באנדזון וקבע 12:14 .  יונה משען קלט את מסירת ההמרה ושוב שוויון - 14:14 .  כיסוי לקוי של הגנת ביג בלו אפשר לחכמי למצוא את תמיר אלתרמן החופשי - 14:20 לתל אביב-יפו ,  תוצאת המחצית .
 לאחר ההפסקה נראה היה שתל אביב-יפו בורחת .  חכמי מצא את רשף הכל-יכול ,  שהגדיל ל-14:26 .  ממש עם סיום הרבע השלישי נכנס שוב אשכנזי לאנדזון ,  והשלים המרה לעידן ירון המצוין - 22:26 .  כאן החל המותחן הגדול .  שתי הקבוצות לא הצליחו ברבע הרביעי להיכנס לאנדזון ,  ודרייב מצוין של אשכנזי כלל שתי מסירות משובחות לירון ,  שקידמו את ירושלים לשער התל אביבי .  אשכנזי ניסה ללכת לכיוון הנגדי ,  ושם מצא רק את הידיים של רשף ,  שתפס והבטיח ניצחון ואליפות היסטורית לתל אביב-יפו .
 רשף בן ה-23 ,  ה-MVP של המשחק ואולי של העונה כולה ,  נולד וגדל באוקלהומה סיטי ,  שם שיחק פוטבול בתיכון : " לצערי לא הגעתי למכללות ",  אמר בסיום , " אבל אני מקווה לשחק עוד פוטבול בארצות הברית .  בכל מקרה ,  הייתה לנו עונה מדהימה ואני מאמין שאשאר פה עוד שנה ".  
רביב פייג ,  מאמן תל אביב-יפו ,  פלט אנחת רווחה לאחר הניצחון הדחוק : " לא נכנסנו טוב למשחק ורק ברבע השני התייצבנו .  בסיום ,  כשהכדור היה אצלם ,  התפללתי לנס והנס הזה אכן קרה ".  
חמודי קסאס ,  שהבקיע את הטאצ'דאון השני של תל אביב-יפו ,  סגר מעגל : " כשהגעתי לפה לפני שנה ,  לא ידעתי מה זה פוטבול .  באתי בגלל אח שלי ,  נתנו לי כדור ואמרו לי 'אתה רואה את העץ שם ?  קח את הכדור ותרוץ אליו' .  זה רגע מאושר ".  
בצד השני הייתה ,  כמובן ,  אכזבה .  עידן ירון היה המטרה העיקרית של אשכנזי ברוב שלבי המשחק . " בסופו של דבר ,  זו אליפות שהוכרעה על מהלך אחד .  לכל אורך המשחק איתי הלך אלי ,  ובסוף החליט ,  בצדק ,  ללכת לצד השני .  חבל שאוואן היה זה שתפס את הכדור ". 

תל אביב-יפו סייברס אלופת ישראל בפוטבול
משחק אדיר של אוואן רשף זיכה את הסייברס בניצחון על ביג בלו ירושלים 22:26 .  המאמן רביב פייג : " התפללתי לנס והוא קרה "
 
