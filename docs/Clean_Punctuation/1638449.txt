כלכלת רוסיה נסוגה ב-7.9% ב-2009 - השיעור החד מאז התפרקות ברה"מ
הממשלה הרוסית צופה כי השנה הכלכלה תצמח ב-3.1% ו"תשוב במהירות לנתיב הצמיחה "
 התמ"ג של רוסיה נסוג ב-2009 בשיעור החד ביותר שנרשם אי פעם ,  בעקבות המשבר הכלכלי העולמי ,  וירידת מחירי הנפט ,  אשר פגעה במיוחד בכלכלת רוסיה ,  התלויה בזהב השחור .  כלכלת רוסיה נסוגה ב-7.9% בשנה שעברה ,  לאחר שרשמה צמיחה של 5.6% בשנה שקדמה לה ,  כך דיווחה היום לשכת הסטטיסטיקה של רוסיה .  הירידה בתמ"ג היתה מתונה מתחזיות אנליסטים ,  שצפו נסיגה של 8.5% ב-2009 ,  כפי שצפתה גם ממשלת רוסיה .  נשיא רוסיה ,  דימיטרי מדוודב ,  אמר כי 2009 היתה  " השנה הקשה ביותר לכלכלת רוסיה "  מאז משבר הרובל של 1998 .  בנקים הקפיאו את האשראי וחברות רבות נקלעו לחדלות פרעון ,  לאחר ש-12 חודשים רצופים של ירידה בתפוקה התעשייתית הורידו את הרווחים .  הנפט הגולמי ,  הייצוא העיקרי של רוסיה ,  צנח בדצמבר 2008 לשפל של 32 דולר לחבית ,  לעומת שיא של 143 דולר לחבית שאליו הגיע ביולי 2008 ,  ובכך נקטע עשור של צמיחה ביצואנית האנרגיה הגדולה בעולם .  הוצאות הצרכנים ירדו ב-8.1% בשנה שעברה ,  לפי נתוני לשכת הסטטיסטיקה .  הייצוא נטו ,  כלומר הייצוא מרוסיה בניכוי הייבוא ,  גדל ב-58% ב-2009 ,  בעוד שההשקעות נפלו ב-18.2% .  כלכלת רוסיה תצמח ב-3.1% השנה ,  ו"תשוב במהירות לנתיב הצמיחה "  של 5%-6% ,  כך אמרה ממשלת רוסיה בתחזיתה ב-30 בדצמבר .  הבנק המרכזי של רוסיה הוריד את הריבית עשר פעמים מאז אפריל 2009 ,  בכדי לעודד מחדש את ההלוואות ולהמריץ את הכלכלה .  השנה צפוי היקף ההלוואות לגדול ב-20% ,  בהשוואה לגידול של 0.2% ב-2009 ,  מה שעשוי להביא לצמיחה של 5% בתמ"ג ,  אמר אלכסיי ליוקייב ,  סגן יו"ר הבנק המרכזי של רוסיה ,  ב-20 בינואר .  ליוקייב הזהיר כי ההתאוששות עלולה לעודד השקעות ספקולטיביות ,  ולגרום לתנודתיות ברובל . " יתכנו סיכונים לאינפלציה במחצית השניה של השנה והבנק המרכזי עשוי להיאלץ להעלות את הריבית ",  הוסיף .
 
כלכלת רוסיה נסוגה ב-7.9% ב-2009 - השיעור החד מאז התפרקות ברה"מ
הממשלה הרוסית צופה כי השנה הכלכלה תצמח ב-3.1% ו"תשוב במהירות לנתיב הצמיחה "
 
