חנות הספרים נשרפה ,  אספקת הדגים נפגעה ואולם האירועים נותר ריק
בעלי עסקים מאזור השריפה בכרמל מספרים על שגרת הפרנסה שנקטעה
 >  >  לפני כשבע שנים הקים זאב ורכובסקי חנות ספרים משומשים ועתיקים בעין הוד ,  מקום מגוריו .  מאגר הספרים שהיה ברשותו החל מאוסף פרטי ,  ועם השנים גדל .  את הספרים הוא מכר גם דרך אתר findabook.co.il ,  שבו קיטלג את 15 אלף הספרים שכלל האוסף . " במקרים שבהם היה נעשה חיפוש באוסף באתר לספר מסוים שלא היה ברשותי ,  היתה מופיעה ההודעה 'עמך הסליחה ,  הספר אינו קיים' .  כעת אצטרך להוסיף הודעה שאומרת 'עמך הסליחה ,  הספר נשרף' ",  אומר ורכובסקי בכאב .  חנות הספרים של ורכובסקי נשרפה ,  על כל 15 אלף הספרים שבה .  בין הספרים שהיו בחנות מספר ורכובסקי על כמה מהדורות ראשונות ,  ספרים עם חתימות של סופרים כמו חיים נחמן ביאליק ,  וכמה ספרים גרמניים עתיקים מ-1780 ,  שהיו במצב טוב .  רוב הספרים בחנות עלו בממוצע 50 שקלים ,  והנדירים יותר הגיעו אף לכמה מאות שקלים .  את הספר היקר ביותר הוא מעריך ב-500 דולר .  ביתם של ורכובסקי ואשתו נעמי ,  החיים בעין הוד משנות ה-70 ,  נשרף חלקית .  אך כמו חנות הספרים שנשרפה כליל ,  גם הסטודיו והגלריה לקרמיקה של נעמי ורכובסקי ,  שבהם התקיימו סדנאות ונמכרו יצירות ,  נשרף לגמרי . " שני מקורות הפרנסה שלנו נשרפו ",  אומר ורכובסקי . " יש לנו ביטוחי מבנה ,  תכולה וצד שלישי ,  אך הם יכסו רק חלק מהנזק .  השאלה היא אם המדינה תשלים את השאר ".  ורכובסקי אינו יודע להעריך את הנזק ואומר כי נפגש עם עורכי דין ושמאים רבים ,  ש"כל אחד מהם אומר משהו אחר .  חלק מהתושבים בכפר רוצים לנסות להתאגד .  אני בינתיים רק מקשיב ".  הוא מספר כי אמנם בשריפה הקודמת שהתרחשה ב-1998 בעין הוד לא נפגעו הוא ואשתו ,  אבל  " הבטיחו לנו הרבה ,  ולבסוף זה לא קרה .  חושבים שכל אלה שגרים בעין הוד הם עשירים ,  אך זה אינו המצב כלל ".  עסקים רבים שלא נפגעו פיסית מהשריפה ,  ספגו בכל זאת נזקים קשים .  באולם האירועים בקתה ביער שבבית אורן היו עסוקים בהכנות לחתונה גדולה שאמורה היתה להתקיים ביום חמישי בערב ,  עד לרגע האחרון שבו התבקשו להתפנות בשעה אחת בצהריים . " הזוג העדיף לא לדחות את האירוע והצליח ברגע האחרון למצוא מקום אחר לקיים בו את החתונה באותו יום ",  מספר מיקי מרסיאנו ,  בעלי בקתה ביער .  באולם היו מתוכננים אירועים במשך כל ימי השריפה ,  כולם נדחו או בוטלו ,  וכך גם לגבי האירועים המתוכננים לשלושת השבועות הקרובים . " אנחנו מנסים לשכנע אנשים לדחות במקום לבטל לגמרי ,  זה הדבר היחידי שאפשר לעשות כרגע ",  אומר מרסיאנו . " אנחנו מתקשרים ומזמינים את מארגני האירועים להגיע ולראות שאין כל פגיעה ,  כדי להפיג חששות ולהרגיע ,  שיראו שמצבו של רוב הקיבוץ בסדר ,  על אף מה שכתוב ".  מרסיאנו מעריך את ההפסדים עקב הביטולים והדחיות של האירועים המתוכננים ב-700 אלף שקל . " פנינו לחברת הביטוח שלנו ונראה כי הם רוצים לעזור ",  הוא אומר . " מאחר שהמקום לא נשרף ומדובר רק במלאי שהתקלקל ונזקי פיח ולכלוך ,  הפיצוי הוא קטן יחסית ".  במקרה של ניר אדרי ,  בעל עסק לאספקת דגים ממושב גבע כרמל ,  היתה פגיעה בעקבות מצבם של לקוחות העסק ,  מסעדות באזור חוף הכרמל .  קו האספקה של העסק ,  המתמחה בגידול דגים ושיווקם ,  נפגע בעקבות השבתת הפעילות במסעדות בסוף השבוע ובעקבות סגירת הכבישים באזור . " מאחר שהיו אלה ימי חג ,  הפעילות היתה אמורה להיות מוגברת ,  אך במסעדות לא היו לקוחות בסוף השבוע ",  אומר אדרי , " ומאחר שאנחנו מספקים דגים טריים ,  והלקוחות נתקעו עם סחורות שלא עשו בהם שימוש בסוף השבוע ,  אז גם האספקה לתחילת השבוע נפגעה ".  לדבריו ,  העסק סיפק דגים רק לשליש מהלקוחות המתוכננים .  מלבד הפגיעה באספקה ,  נאלץ אדרי גם לספוג תשלומים לעובדים שלא הגיעו לעבודה ,  בעיות בעבודה כתוצאה מהפסקות חשמל ,  ואי הגעה של לקוחות לקניית דגים ביום שישי - נזקים שמסתכמים בכמה אלפי שקלים ,  לדבריו .  החל מאתמול חזר העסק לפעילות . " המקררים לא עבדו ,  וכל המזון הלא יבש התקלקל"מסעדת דוניה רוסה בעין הוד גם היא לא נפגעה פגיעה פיסית בשריפה ,  אך בעקבות הפגיעה בתשתיות החשמל והמים ניזוק כל המלאי שהיה בה . " כל המקררים והמקפיאים לא עבדו משישי בצהריים עד שני בצהריים ,  ולכן כל הבשר ,  פירות הים ושאר המזון הלא יבש ,  שכולל כמעט הכל מלבד תבלינים בעצם ,  התקלקל ",  מספר אמיר שרון ,  מבעלי המסעדה . " כשאמרו לנו לפנות את הכפר ,  האש לא היתה קרובה כלל והמחשבה היתה שמפנים רק ליתר ביטחון .  לא חלמנו שהאש תגיע לכאן .  כשהבנו שהאש הגיעה ,  כביש ארבע כבר היה סגור - כך שלא יכולנו להגיע להציל את המזון ",  הוא אומר ומוסיף כי  " זה גם הדבר האחרון שהיינו עושים במצב כזה ".  המסעדה סגורה מאז יום חמישי ,  ולדברי שרון זהו ההפסד העיקרי .  לגבי הערכות לסכומי ההפסדים ,  שרון לא רוצה להתחייב על מספרים . " בכל מה שקשור לביטוח ,  מה שנקבל נקבל ומה שלא - לא ,  העיקר הוא לפתוח את המסעדה מחדש כמה שיותר מהר ".  לדבריו ,  זהו הצעד שבו הם נוקטים כדי להתגבר על המצב . " יש לנו קהל רחב ובעזרתם נצא מזה ",  אומר שרון . " עשיתי 'עקוב אחרי' לשיחות שמגיעות למסעדה אל הטלפון שלי ,  וכמות הטלפונים שמתקבלים מלקוחות ,  ששואלים לשלומנו ולשלום המסעדה ,  היא עצומה ".  האם יגיעו לקוחות למסעדה בזמן הקרוב ?  שרון אומר כי הוא מקווה מאוד שכן , " אין סיבה שלא ".  גם עצמאים שעובדים מביתם נפגעו מהשריפה .  תמר רונן-כרמי ,  קופירייטרית ויועצת מיתוג ופרסום מבית אורן ,  מספרת כי כל העבודה נפסקה באחת מאז יום חמישי . " אני עסוקה בכל הדברים האחרים מלבד העבודה ,  ולמעשה מושבתת ",  היא אומרת .  משרדה של רונן-כרמי ממוקם בביתה .  זה אמנם לא נפגע באופן פיסי ,  אך מאחר שהתשתיות בקיבוץ ניזוקו ,  שוהים עדיין היא ושאר בני הקיבוץ בקיבוץ נחשולים . " עדיין לא קיבלנו הודעה רשמית שניתן לחזור לבית אורן ,  אף שהכביש פתוח ",  היא אומרת . " אבל היום אסע לקיבוץ לקחת קצת חומרי עבודה ,  כדי שאוכל לעבוד מפה ".  לרונן-כרמי קשה להעריך את ההפסדים הכספיים .  מלבד פגישות שנקבעו עם לקוחות ובוטלו ,  היא מספרת כי היתה באמצעם של תהליכים ,  כמו הגשת הצעות מחיר וכתיבת תוכניות עבודה ,  וכל אלה מתעכבים . " אפילו לשבת ולכתוב בשקט ובריכוז אין אפשרות .  היום מצאתי לי פינה שבה פתחתי משרד מאולתר עם מחשב נייד ,  אבל בלתי אפשרי לעבוד ככה ". 

חנות הספרים נשרפה ,  אספקת הדגים נפגעה ואולם האירועים נותר ריק
בעלי עסקים מאזור השריפה בכרמל מספרים על שגרת הפרנסה שנקטעה

