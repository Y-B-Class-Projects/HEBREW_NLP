לא רק הכבאים :  הענפים החיוניים והמוזנחים
בין המקצועות המוזנחים בישראל נמצאים - לצד הכבאים - העובדים הסוציאלים ,  האחיות ,  הסוהרים ,  הפרמדיקים של מד"א וקציני הביטחון ביישובים .  חשיפה למקצועות שזוכים לכבוד רק בזמן אסונות
ארז גלר ,  פרמדיק במד"א ,  חתר בחמישי שעבר בקיאק במי הים מול חיפה ,  מנסה להירגע מעט אחרי שבוע של שירות מילואים מפרך .  השלווה הסתיימה באופן לא צפוי ,  כשהבחין ברקיע הכחול משתנה לנגד עיניו . " פתאום ראיתי עמוד עשן מעלי ,  וענן בצבע חום כיסה את השמש .  שטתי בחזרה לחוף ,  התקשרתי למוקד ואז אמרו לי על השריפה .  לא האמנתי שתוך פחות מחצי שעה ארוץ בחזרה לכרמל ,  אל תוך האש ,  ובוודאי שלא האמנתי שתוך שלוש-ארבע שעות האירוע ייהפך לקטסטרופה שכזו ".  גלר אחראי על נהגי האמבולנס ועל הפרמדיקים במרחב חיפה .  את הציבור הישראלי הוא פוגש בדרך כלל באסונות פרטיים כמו תאונות דרכים או התקפי לב ,  ולעתים רחוקות יותר באירועים המוניים ,  כמו מלחמת לבנון השנייה או האסון הנוכחי בכרמל .  לדבריו ,  בימי שגרה הציבור לא תמיד מבין מי הם אנשי מד"א שבאים לעזרתם :  נהגי אמבולנסים ופרמדיקים שעובדים במשמרות מסביב לשעון . " רבים לא יודעים מה זה פרמדיק .  כשאני בא לאירועים אומרים לי - 'אז מה ,  אתם מתנדבים' .  אני לא עושה את העבודה בשביל ההכרה של אף אחד ,  אבל לפעמים זה צורם ".  
אם כך חשים עובדי מד"א ,  לא קשה לשער מה מרגישים כבאים ,  עובדים סוציאלים ,  אחיות בתי חולים ,  סוהרים או עובדים ברשויות מקומיות ,  שרק באסונות מסוג זה נחשפים לעין הציבורית ,  בניגוד לימי השגרה שבהם הציבור ,  כמו גם הממסד ,  לא מגלה עניין בהם ובעבודה שהם עושים .  בשנים האחרונות הם גם מתקשים יותר ויותר לספק את השירות הנדרש מהם .  
המצב הכלכלי במד"א טוב יחסית ,  בעיקר בזכות תרומות ,  אבל רמת השירותים הציבוריים ,  ככלל ,  מידרדרת והולכת למרות התרעות חוזרות ונשנות .  האזהרות על מצב שירותי הכיבוי החלו כבר ב-1998 ,  כשדו"ח ועדת גינוסר קבע שמכבי האש יתקשו להתמודד בעתיד עם שריפות גדולות ביערות .  ביולי 2007 פירסם מבקר המדינה דו"ח על מערך כיבוי האש ובו הצביע על מחסור בציוד ובמטוסים לכיבוי שריפות ועל תקנים לא מאוישים .  מבקר המדינה מיכה לינדנשטראוס הודיע עם שוך הלהבות כי יפרסם תוך כמה ימים דו"ח מפורט שיבחן אם תוקנו הליקויים מ-2007 .  מדבריו המרומזים ,  וממה שנראה בשידורי הטלוויזיה ,  אפשר היה להסיק שדבר לא השתנה מאז .  המצב עגום במיוחד בהשוואה בינלאומית - בישראל יש כבאי אחד ל-7,000 אזרחים ,  לעומת כבאי אחד ל-1,000 אזרחים בממוצע בעולם המערבי . 
" שנים התרענו על המצב הזה ,  אבל אף אחד לא הקשיב .  אפשר היה לשנות את מצב שירותי הכבאות מזמן ,  ותוך כדי כך גם לשפר את התדמית של שירותי הכיבוי ,  שכיום סובלים מפוליטיזציה קשה בשל השייכות לרשויות המקומיות ",  אומר רחמים תשרה ,  פנסיונר של מכבי האש ולשעבר יו"ר איגוד הכבאים הארצי .
 ההידרדרות ברמת השירות הציבורי נובעת מתהליכים שונים שהתרחשו בשני העשורים האחרונים :  ראשית ,  הונהגה מדיניות של קיצוץ בתקציבי שירותים ,  ולאור זאת הופרטו מערכות ציבוריות .  כיום ,  לדוגמה ,  המדינה משתמשת בשירותיה של חברת פרטית ,  כימניר ,  לכיבוי שריפות מהאוויר .  התוכנית הכלכלית של 2003 היתה אחת מאבני הדרך בתהליך זה .  בנימין נתניהו ,  אז שר האוצר ,  המשיל את משל  " השמן והרזה ":  השמן הוא המגזר הציבורי ,  שהצטווה לעשות דיאטה חריפה .  במקביל ,  לא נעשתה רפורמה בשירות הציבורי ,  כך שהוא נותר גוף ביורוקרטי מאובן המקשה על הממשלה ליישם החלטות . 
" יש סתירה בין מדיניות הפרטת השירותים הציבוריים לבין הצרכים של אזרחי המדינה ",  אומר פרופ' דני גוטוויין ,  היסטוריון חברתי מהחוג להיסטוריה של עם ישראל באוניברסיטת חיפה . " ההסתה נגד השירות הציבורי היא דבר שישראל משלמת עליו מחיר .  לפני כמה ימים ראינו את מופע הצביעות הגדול של נתניהו כשהוא הודה לכבאים ,  לשוטרים ולאנשי מד"א .  אבל זה אותו המגזר הציבורי שאת תקציבו הוא קיצץ ,  זה השמן המפורסם שבו הוא התעלל .  פתאום הוא מודה לו ?  "  
גם מי שיחלוק על גישתו של גוטוויין ויסביר שלפחות חלק מהקיצוצים היו נחוצים בתקופה ההיא ,  יסכים שמצבה של הביורוקרטיה הישראלית הוא בגדר שערורייה . " אנחנו נמצאים במשבר משילות קשה ,  לא נעשו שום רפורמות במגזר הציבורי בישראל זה 30 שנה ,  שום דבר כדי לחזק את המינהל הציבורי ולצמצם את הביורוקרטיה ",  אומר פרופ' דייב נחמיאס ,  מומחה למדיניות ומינהל ציבורי מהמרכז הבינתחומי בהרצליה , " חייבים לטפח את נותני השירותים בשכר ,  בתגמולים ,  בהשתלמויות ,  ולאמן אותם בסיטואציות של משברים קשים .  זה לא קורה ,  כי יישום הוא העקב האכילס של המדיניות הציבורית בישראל .  הממשלה העבירה החלטה בנוגע לשירותי הכבאות ,  שר הפנים אלי ישי אמר שהוא כתב מכתבים ,  אבל בשטח לא קרה כלום .  זה רק תסמין אחד של מחלה שזקוקה לטיפול מעמיק ורציני ".  
לדברי נחמיאס ,  היעדר רפורמה מקיפה בשירות הציבורי ישליך גם על התמודדותה של ישראל בשעת אסון . " לנבחרי הציבור אין תמריץ לבצע רפורמות ,  וכשיש תמריץ ,  הממשלות מתחלפות בתדירות גבוהה .  השלטון המקומי ,  לצערנו ,  חלש ותלוי בשלטון המרכזי כך שהוא לא יכול להיות מענה למשברים . 
" חייבים לטפח תפיסה כמו בכל מדינה אחרת בעולם .  צריך לחשוב כיצד נערכים מראש לשעת חירום ,  ובפרט למשברים סביבתיים .  את הדברים האלה צריך לתכנן באופן מסודר עם גורם מרכזי אחד ,  שיש לו את הכוח ליישם החלטות ושיודע למנוע מצבים מראש ,  ולא רק להתמודד עמם .  אם היה גורם מרכזי שיודע שיש צורך בתחנת כיבוי אש בעוספייה ובדליית אל כרמל ,  האסון הזה לא היה קורה .  ברור מאליו שלא היה מתרחש מצב שבו מטוס מדווח על שריפה קטנה ,  ובמשך שעה וחצי דבר לא זז .  חייבים לחשוב עכשיו על עיצוב מדיניות לקראת האסונות הבאים .  בנוגע לרעידת אדמה ,  למשל ,  מה המדינה עושה ?  כמעט כלום .  זה הזמן להתעורר ".  
גידי גרינשטיין ,  מנכ"ל מכון ראות העוסק בין השאר בהיערכות המדינה למצבי חירום ,  מעדיף מנגד להסתכל על הכוס המלאה - המדינה מצליחה להיערך למצבי חירום ,  גם אם היא לא יודעת כיצד למנוע את היווצרותם מראש .  לדבריו ,  לאחר מלחמת לבנון השנייה חל שיפור משמעותי בהיערכות לחירום :  פיקוד העורף חוזק ,  הוקמה רשות החירום הלאומית ,  ומשרדי ממשלה שונים שיפרו את היערכותם לחירום .  
עם זאת ,  מודה גרינשטיין ,  יש עוד הרבה מקום לשיפור . " לא נעשה מאמץ שיטתי לרתום את החברה האזרחית ואת העמותות שפועלות בה לשיתוף פעולה במצבי חירום ,  דבר חשוב במיוחד בעידן שבו המדינה מעבירה יותר ויותר אחריות למגזר השלישי .  את זה צריך לעשות במקביל לחיזוק מערך העורף האחראי מטעם המדינה למענה במצבי משבר וחירום ",  הוא אומר .
 ציבור נוסף שאזרחי ישראל נחשפו אליו בשבוע שעבר הוא סוהרי בתי הכלא ,  ש-37 מהם ,  צוערי קורס קצינים ,  נספו באסון ,  כשהיו בדרכם לפנות את כלא דמון שבכרמל .  שניים מההרוגים שירתו קודם לכן בבית הסוהר דקל שליד באר שבע .  לדברי רב-כלאי אורלי קרמר ,  מנהלת אגף בדקל ,  בעתות חירום כגון רעידות אדמה או נפילות טילים ,  פינוי בית כלא הוא משימה דחופה שאותה צריך למלא בזמן קצר ולשם כך נשלחת תגבורת .  
גם במהלך השגרה ,  עבודת הסוהר היא לא בדיוק פיקניק .  דו"חות של הסנגוריה הציבורית מהשנים האחרונות תיארו מצב בלתי נסבל של צפיפות ותנאי כליאה קשים בבתי הכלא .  האסירים הם הנפגעים העיקריים מהמצב ,  אך הוא משפיע בעקיפין גם על הסוהרים שעובדים עמם .  כיום ,  המצב טוב יותר בחלק מבתי הסוהר ,  אבל באחרים יש עוד הרבה מקום לשיפור .  ואולם מה שמטריד ברמה עמוקה יותר הוא הידיעה שהציבור לא מתעניין במה שקורה בין כותלי בתי הכלא . " סוהר מתעסק עם החצר האחורית של מדינת ישראל ",  אומר עופר לפלר ,  לשעבר דובר שירות בתי הסוהר . " אף אחד לא רוצה לראות את העבריינים מול הפרצוף שלו .  אנשים אומרים 'מה שלא בפרונט שלנו ,  תעזוב אותנו מזה' .  זו הסוגיה הקשה ביותר ".  
קרמר ,  עובדת סוציאלית במקצועה ,  מנהלת אגף של 200 סוהרים .  חלקם בעלי תפקידים כמו עובדים סוציאלים ועובדי מינהל ,  שעובדים מ-7:00 עד 17:00 .  אחרים הם הסוהרים שאחראים על השמירה הפיסית על האסירים ועובדים במשמרות של 24 שעות עבודה ו-48 שעות מנוחה .  הם אלה שעושים את העבודה השחורה של השגחה על אסירים ,  בהם גם רוצחים ואנסים ,  שכוללת ניהול ארוחות בחדר האוכל ,  ספירות לילה וספירות בוקר ,  ליווי האסירים שזקוקים למנת אדולן  ( תחליף סם )  אל הרופא ,  ועוד משימות מסוג זה . " הדברים שסוהרים מתלוננים עליהם הם שעות הערות הארוכות ששוחקות .  הם עובדים עם אוכלוסיה לא קלה ,  אנשים שהוכח שהם מסוגלים למעשים רעים ,  אבל באותה עת הם אוכלוסיה חלשה שזקוקה לעזרת הסוהר ".  
עובדים סוציאלים נמצאים כמעט בכל תחומי החיים ,  והם מהווים חוליה חשובה גם בשעת חירום .  במשבר הנוכחי ,  לדוגמה ,  ענו עובדים סוציאלים מכל הארץ לפניות טלפוניות של תושבים מאזור הכרמל .  י' ,  עובד סוציאלי מירושלים ,  אינו יכול לצאת מהעיר למשך שבועיים ,  במשך שתי תקופות שונות בשנה ,  משום שהוא מוצב ,  כמו יתר חבריו ,  ב"כוננות פיגועים ".   " ביום-יום לא רואים אותנו ,  אלא אם קורה אסון ",  הוא אומר .  גם על העובדים הסוציאלים נכתבו לא מעט דו"חות .  ב-2010 ,  תחת הכותרת  " אלימות כלפי עובדי ציבור ",  תיאר מבקר המדינה את האלימות הגואה נגד עובדים במערכות הבריאות והרווחה .  המבקר סקר את המחסור באמצעי מיגון ומתח ביקורת על כך ש-27% מתיקי האלימות במשטרה נסגרים בשל חוסר עניין לציבור .  
בדו"ח אחר מ-2007 ,  מצא המבקר שיש חוסר שוויון בתקציב הרווחה בין רשויות שונות ,  מפני שמשרד הרווחה מממן 75% מעלות לשכות הרווחה ,  ויש רשויות שאינן יכולות להשלים את יתרת המימון .  כך יוצא שדווקא הרשויות החלשות ,  שלהן יותר מקרי סעד ,  מתקשות להתמודד עם הנזקקים .  לדברי י' ,  הוא חש על בשרו את הקושי . " העומס על עובדי הרווחה הוא בלתי אפשרי ,  ולפעמים עובד סוציאלי מוצא את עצמו מטפל ב-200-300 משפחות .  פעמים רבות אנחנו מרגישים שאנחנו על קו האש ,  בלי גיבוי מהפיקוד ".  י' מקבל 2,600 שקל בחודש עבור 75% אחוז משרה ולכן מקבל קצבת הבטחת הכנסה ,  ועובד בעבודה נוספת .  מלבד זאת ,  גם מקום העבודה הפיסי מהווה אתגר . 
" תנאי העבודה בלשכות הם בלתי נסבלים ,  בדרך כלל מדובר בשלושה או ארבעה אנשים בחדר ,  ו-20 איש עובדים על שלושה קווי טלפון .  הרבה פעמים אני עושה שיחות מהטלפון הנייד האישי שלי ,  ואין החזר שיחות .  מנגד ,  רמת ההחלטות שאנחנו נדרשים לקבל היא קריטית כי להחליט אם ילד נשאר בבית או לא זו החלטה כבדה מאוד ".  
מעבר לאלימות שמופנית כלפי העובדים הסוציאלים על ידי המטופלים ,  י' מוטרד מהיחס של כלל החברה הישראלית כלפיהם ,  במיוחד אחרי אסונות מתוקשרים של רצח בתוך המשפחה בהם עובדי הרווחה נהפכים לאשמים המיידים . " זה נהפך לבדיחה - איפה הרווחה ?  מי חושב בכלל על איך נראית עבודה של צעירים שקורעים את התחת בלי תנאים ?  אנשים גם לא מבינים את המחיר הנפשי שהעבודה גובה ממך .  הרי אם יש נערה בסיכון שאני אחראי עליה ובלילה היא בורחת ומסתובבת ברחובות ,  זה דבר שאתה הולך לישון אתו בלילה וקם אתו בבוקר .  יש כאן שחיקה ,  שבגללה אנשים עוזבים את המקצוע ". 
שחיקה דומה קיימת אצל אחיות בית החולים ,  עוד עמוד תווך מרכזי בזמן אסון שלא זוכה להערכה ראויה וסופג אלימות מקהל המטופלים .  בשנים האחרונות מתמודדת מערכת הבריאות עם מצב של מחסור קבוע באחיות וברופאים ,  שני מקצועות שבהם עובדים קשה מאוד ,  אך האחיות מרגישות שמצבן גרוע בהרבה .  אחת הסיבות לכך היא השכר :  אחות בתחילת דרכה מרוויחה שכר מינימום . 
" לאחר עשר שנים במקצוע רופא יכול להתחיל לעבוד באופן פרטי ,  לאחות אין את האפשרות הזו ",  מסבירה ט' ,  שהיתה אחות בחדר המיון בבית חולים גדול בירושלים עד לפני כמה חודשים .  היא עבדה בחדר מיון בימי הפיגועים הגדולים בעיר ומכירה מקרוב את משמעות המונח  " אירוע רב נפגעים ".   " זה לחץ לא נורמלי .  מדובר באירוע שיכול להימשך שלוש-שבע שעות ,  הבלגן לא נגמר כל עוד לא מקבלים את כולם .  זו עבודה מרתקת ,  כי מצילים חיי אדם ,  אבל אין שום תגמול מבחינת שכר .  השיקול הכלכלי לא מובא בחשבון אצל מי שבוחרת לעבוד כאחות .  אחרי שהשתחררתי מהצבא עבדתי במפעל היי-טק כמבקרת איכות ,  עבודה שהוגדרה כמועדפת .  קיבלתי פי שניים בעבודה הזו ממה שקיבלתי כאחות עם ותק של חמש שנים ".  
ט' נמצאת במקצוע רק שבע שנים ,  אבל שלוש מחברותיה שהיו אתה בראשית הדרך כבר הספיקו לעזוב .  זו בדיוק המציאות שעליה דיווח מבקר המדינה בדו"ח מ-2009 ,  לפיו מערכת הבריאות זקוקה ל-800 תלמידות בבתי הספר לסיעוד מדי שנה ,  כדי להתגבר על המחסור .  בדו"ח הסבירה האחות הראשית במשרד הבריאות למבקר המדינה שהדבר אינו פשוט . " לדבריה ,  לא זו בלבד שקשה לגייס תלמידים למקצוע הסיעוד ,  אלא שרבים עוזבים את המקצוע בשל ירידה ביוקרתו ,  חוסר שביעות רצון ,  שחיקה בעבודה ושחיקת שכר העבודה .  לדבריה ,  כדי להתגבר על כל אלה יש להרחיב את תחומי העיסוק ואת הסמכויות המקצועיות של העוסקים בו ,  לתת תמריצים חומריים - ובהם השתתפות בשכר לימוד ומתן מלגות - ולהשתתף בשכר דירה ובמעונות לילדים ",  נכתב בדו"ח .  
פלח עובדי ציבור קטן יותר ,  שהתגלה כבורג חשוב בטיפול בשריפה ,  הם קציני הביטחון ברשויות המקומיות ,  שאחראים לפינוי התושבים מהעיר כשמתרחש האסון ולכל יתר הפעולות שאמורות להשיב את הסדר על כנו . " בימי שגרה לא סופרים אותם ,  אבל בחירום הם עמוד התווך של הרשות המקומית ",  אומר שרון עזריאלי ,  המשנה למנכ"ל וראש אגף הביטחון במרכז לשלטון מקומי . " יש רשויות שבהן אין קצין ביטחון במשרה מלאה בגלל חוסר תקציב ,  אלא אדם שמשמש כקצין ביטחון בנוסף לתפקידו הקבוע .  לכן ,  הוא לא יכול להתפנות להכין את העיר באופן רציני לחירום .  כבר כמה שנים אנחנו אומרים שצריך להסדיר פעם אחת ולתמיד את מעמדו של מנהל הביטחון ברשות המקומית ,  אבל המדינה לא תמיד עוזרת .  במשבר האחרון בכרמל עובדים סוציאלים מכל הארץ נתנו גיבוי בזכות קו תמיכה שהמכרז לשלטון מקומי ,  בשיתוף עם קרן רוטשילד ,  ייסד .  המדינה לא ממש משקיעה בחירום ,  רק כשיש אסון נזכרים לטפל ".  
לדברי יואב בלס ,  קצין הביטחון של טירת כרמל שישן מעט מאוד השבוע ,  משכורת ממוצעת של קצין ביטחון נעה בין 7,000 ל-10,000 שקל ברוטו בחודש . " אמנם אנחנו רק 300 אנשים ברחבי הארץ ,  אבל אלה אנשים שעובדים קשה מאוד ,  וצריכים לתת את תשומת הלב גם לעבודתם .  האחריות עצומה כי גם בימים המשעממים שבהם נראה שהכל בסדר ,  צריך לדאוג לכל הפרטים הקטנים ,  כדי שביום השחור שאולי יגיע ,  הכל יתפקד על הצד הטוב ביותר ". 
מתוך ענני האבק והפיח הסמיכים שכיסו את שמי מנהטן בעקבות מתקפת הטרור של ה-11 בספטמבר 2001 ,  נולד גיבור אמריקאי חדש שחובש קסדה שחורה גדולה ואוחז בזרנוק מים .  הכבאי האמיץ שרץ לתוך המגדלים הבוערים נהפך ביום אחד לקאובוי של המילניום החדש - הגיבור הטוב שנלחם באויב האומה הנוכחי .  343 כבאים קיפחו את חייהם במתקפה ,  רובם לא הספיקו לברוח לפני קריסת המגדלים בעת שניסו לחלץ מהם אזרחים ,  והאומה האמריקאית הצדיעה להם :  הכבאים נהפכו לסמל של גבורה ,  הקרבה וגבריות .  מאז 2001 גדל מספר תוכניות טלוויזיה והסרטים שעוסקים בדמויות של כבאים ובתפקידם ;  יותר משחקים אלקטרוניים שמאפשרים להיכנס לנעליהם יצאו לשוק ;  ואפילו חוברות קומיקס ,  שבהן מככבים בדרך כלל גיבורי-על ,  החלו לספר על כבאים אמיצים .  
בימים שלאחר השריפה הגדולה בתולדות ישראל ,  עולה השאלה אם גם הכבאים הישראלים ייהפכו לגיבורים .  לדעת ד"ר אוה ברגר ,  דיקן בית הספר לתקשורת של המסלול האקדמי המכללה למינהל ,  התשובה שלילית . " יש כמה תנאים שיכולים היו להפוך את הכבאים האמריקאים לגיבורים ,  שלא מתקיימים בישראל ",  אומרת ברגר . " קודם כל הסממנים החיצוניים :  כדי ליהפך לגיבורים ,  הם חייבים להיות בעלי נראות ברורה .  יש משהו באיקונוגרפיה של כבאים בישראל שהוא לא חד משמעי ,  לא מזוהה בקלות ".  
התנאי השני שמונה ברגר הוא החשיפה הטלוויזיונית . " לא היתה חשיפה מרוכזת של הכבאים .  ראינו בעיקר הרבה אש ,  אנשים רצים ,  ואת הכאוס ששלט באירוע .  בחדשות נראו אנשים נלחמים באש ,  אבל לא היה ברור אם הם כבאים ,  שוטרים או מתנדבים .  זה לא כמו התמונות מה-11 בספטמבר שבהן ראו כבאים מסתדרים בשורות ורצים לתוך המגדלים .  זאת כמובן לא ביקורת ,  כי יש משהו מעט פשיסטי בתמונות האלה מארה"ב ".  
תנאי נוסף שלא התקיים ,  למרבה המזל ,  כדי להפוך את הכבאים לגיבורים הוא שלא היו אבידות רבות בנפש בקרבם . " מה שעוזר לקבוצת אנשים ליהפך לגיבורים הוא המוות .  המסה של המתים באסון היתה מקרב צוערי שירות בתי הסוהר ולא מקרב מכבי האש .  האזרחים ראו את הכבאים כמי שעבודתם ראויה להערכה ולהערצה בלבם ובמחשבותיהם ,  אבל בעידן של תדמיות וטלוויזיה נדרש הרבה יותר מזה .  לצערי ,  בתודעה הציבורית ייזכר המחדל :  המחסור בחומרים מעכבי תבערה ,  והצורך בעזרה של מדינות אחרות .  לא מדובר בחומר טוב לגיבורים מקומיים ,  גם אם זאת לא אשמתם ".  
ברגר מציינת סיבה אחת נוספת : " ב-11 בספטמבר הכבאים נלחמו כנגד אויב מרושע .  כאן נלחמו 'רק נגד הטבע' ויש לכך חשיבות .  יש משהו מקבל ומשלים ,  יחד עם כל הקושי ,  כשמדובר בטבע .  בתרבות האמריקאית מי שנלחם נגד הרשעים נהפך לגיבור בקלות רבה יותר ".  
הסוציולוג פרופ' עוז אלמוג מאוניברסיטת חיפה מסכים עם ברגר וסבור אף הוא שהכבאים לא עומדים לזכות בהערצה . " אנחנו שונים מאוד מהאמריקאים .  בראש ובראשונה בשל העובדה שהתרבות האמריקאית היא נאיבית וילדותית ,  ובונה את הגיבורים שלה עם המון פאתוס וקיטש .  הם עושים אובר-דרמטיזציה ,  בזמן שאנחנו מאוד צינים .  אנחנו לא מסתכלים על המציאות בראייה הוליוודית ".  
גם אלמוג שם דגש על נראות הכבאים . " בארה"ב תחום הביגוד חזק מאוד .  לכבאים ולשוטרים בארה"ב יש מדים מרשימים ומעוצבים שמעניקים להם חשיבות .  הם צועדים עם המדים האלה בתהלוכות עירוניות שמביאות להם הרבה אהדה .  יש אנשים בארה"ב שרוצים להיות כבאים רק בגלל המדים ,  ומה שהם מסמלים עבורם .  אצלנו מדי השוטרים והכבאים נראים כתחפושת של פקידי מכס ".  
אלמוג טוען גם כי בישראל מושם דגש על ביטחון ועל איומים מבחוץ ופחות על ענייני פנים . " הגיבורים שלנו הם גיבורי מלחמות .  לא התפתחה מיתולוגיה בתחום השיטור ,  הרפואה או האקדמיה .  אנשים שמסורים לתחום השירות הציבורי לא זוכים לבולטות .  בארה"ב השוטר הוא הגיבור האולטימטיבי .  אצלנו ,  למשל ,  כמעט ולא נעשו סדרות על אנשי חירום ".  הבדל נוסף בין ישראל למדינות מערביות אחרות הוא שאנחנו מורגלים בהצלת נפשות ,  וסיפורים על דבקות במשימה אינם יוצאי דופן . " כבר לא קיים מיתוס הגיבור הישראלי ",  אומר אלמוג . " אנחנו עייפים ושחוקים .  מיצינו את המיתוס הזה ,  המלחמות שלנו לא נראות משהו וגם התקשורת כבר פחות פטריוטית ". 
חלק מהעניין בכבאים בכל רחבי העולם נובע מכך שהם פועלים גם הרחק ממוקדי האש .  את מיתוס הגיבורים שנבנה סביבם מתדלקים הכבאים בעזרת ייצור ושיווק מוצרים ומזכרות שנמכרים לציבור .  למכבי האש של ניו יורק ,  למשל ,  יש אתר נפרד עבור מכירת מוצרים הנושאים את הלוגו של התחנה :  החל בחולצות ,  צעצועים וספלים וכלה בבובת פרווה מרחוב סומסום לבושה במדים .  מכירת המוצרים מכניסה כסף רב ,  שהולך לקופת התחנות ומסייע בתפקודן ,  ומעצימה את הקשר בין האזרחים לכבאים ויוצרת הזדהות והערצה .  אחד המוצרים הפופולריים ביותר של מכבי האש של צרפת ,  שנהפך ללהיט אופנתי בכל רחבי אירופה ,  הוא חולצה שחורה של כבאים שעליה פס אדום אופקי עם הכיתוב  " מכבי אש "  בצרפתית  ( sapeurs pompiers )  .  
כיום ,  קשה למצוא גיבורים בישראל .  הם נהפכים לזמניים יותר ומתחלפים כשתשומת הלב הציבורית עוברת לעניין הבא . " בעידן שבו המדיום השליט הוא המדיום הוויזואלי ,  הגיבורים שלנו נקבעים על פי המראה והתדמית שלהם ולא לפי מעשיהם ",  קובעת ברגר . " הידוענים ,  שמוכרים רק מעצם היותם מוכרים ,  הם הגיבורים של תקופתנו ". 
אבשלום חלוץ

לא רק הכבאים :  הענפים החיוניים והמוזנחים
בין המקצועות המוזנחים בישראל נמצאים - לצד הכבאים - העובדים הסוציאלים ,  האחיות ,  הסוהרים ,  הפרמדיקים של מד"א וקציני הביטחון ביישובים .  חשיפה למקצועות שזוכים לכבוד רק בזמן אסונות

