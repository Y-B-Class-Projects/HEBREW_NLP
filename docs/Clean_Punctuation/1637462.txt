סיינה ניצחה את מכבי תל אביב 72:76
מכבי תל אביב הפסידה בסיינה 76:72 אחרי קרב צמוד מהצפוי ,  והחמיצה הזדמנות פז להשיג ניצחון חוץ בפתיחת הטופ 16
מכבי תל אביב פתחה הערב  ( חמישי )  את הופעתה בשלב הטופ 16 של היורוליג עם הפסד 76:72 לסיינה ,  ולמרות האכזבה הייתה יכולה לשאוב עידוד מסוים מהעובדה שהצליחה לגרור את אחדת מקבוצות הצמרת האירופיות הבכירות דוגמת אלופת איטליה החזקה למשחק צמוד ומותח ,  אותו ניצחה רק בשיניים בשניות הסיום .
 אחרי פתיחה מבולבלת שכללה שישה איבודים בחמש הדקות הראשונות ,  הצליחה קבוצתו של פיני גרשון לשמור על פיגור סביר עד דקות ההכרעה .  האיטלקים ברחו בכל רבע ליתרון דו ספרתי שהצטמק פעם אחר פעם על ידי אלן אנדרסון שסיפק ערב התקפי טוב מאוד  ( 26 נקודות )  יחד עם דורון פרקינס  ( 11 נקודות )  ,  אבל בסיום התגברה סיינה על יום לא אופייני  ( 4 מ-18 מחוץ לקשת )  בעזרת הגנת הברזל שלה ונמנעה מהפסד ביתי מפתיע .
 בכך רשמה סיינה את ניצחונה הראשון אי פעם על מכבי תל אביב אחרי תשעה הפסדים רצופים ,  והמשיכה את העונה הנפלאה שלה בה הפסידה עד כה פעמיים בלבד ,  שתיהן לברצלונה הגדולה .  לשחקניו של פיני גרשון מחכה כעת משחק ביתי גורלי בשבוע הבא מול ריאל מדריד ,  שניצחה אתמול את אפס פילזן 70:77 ,  כשהם יודעים שהפסד ביד אליהו עשוי להפוך את העלייה לשלב הבא ללא מעשית כבר במחזור השני .
 מכבי תל אביב פתחה בחמישייה עם אנדרו ויז'נייבסקי ,  אלן אנדרסון ,  צ'אק איידסון ,  גיא פניני ודיאור פישר .  בסיינה עלו טרל מקנטייר ,  דייויד הוקינס ,  שון סטונרוק ,  בנג'מין אזה ורומיין סאטו .
 הצהובים פתחו באגרסיביות נלהבת מדי שהובילה לחמישה איבודי כדור מהירים ,  כשמנגד נכנסה סיינה באיטיות למשחק אך לא התקשתה להגיע פעם אחר פעם לטבעת מול ההגנה החדירה של האורחים ,  ובמצב של 6:9 הרגיש גרשון שהירוקים מתחילים לצבור מומנטום והזעיק פסק זמן .  בהמשך ניצלה מכבי תל אביב את אחוזי הקליעה הרעים של סיינה ,  יחד עם ייצוב ההגנה בעקבות כניסתו של סטפון לאזמה ,  והמשחק נותר שקול כשגיא פניני צלף שלשה שקבעה 12:14 למקומיים ,  לפני שלברינוביץ' ענה מהעבר השני וקבע 12:17 לסיינה בסיום הרבע הראשון .
 ברבע השני נמשכה התנופה של הירוקים בעזרתו של ניקוס זיסיס שקם מהספסל ותרם ארבע נקודות מהירות שהקפיצו את הפער ל-12:23 ,  לפני שאיידסון עצר את המפולת בדאנק קל מהעבר השני ,  אבל ארבע דקות להפסקה קלעה סיינה סוף סוף את השלשה הראשונה שלה באדיבותו של הוקינס ,  שקבעה 16:28 .  מנגד קיבלו הצהובים זריקת עידוד מכיוונו של דורון פרקינס ,  שדאג לצמק ל-26:33 לסיינה במחצית .
 דקות טובות של אנדרסון בפתיחת הרבע השלישי קירבו את מכבי תל אביב עד ל-32:37 בלבד ,  אבל לברינוביץ' הדביק ללאזמה את העבירה הרביעית ואילץ את גרשון להוציא את הסנטר הגאבוני .  הוקינס המשיך להיות האיש החם של סיינה ,  אבל פרקינס לא ויתר ובשלשה גדולה צימק ל-45:47 .  דומרקאנט עוד הפך את המומנטום חזרה לצד של האיטלקים ,  אבל חסימה של פניני בשניות הסיום של הרבע החזיקה את מכבי בפיגור סביר של 54:49 בלבד עשר דקות לסיום .
 אם האורחים ציפו שהפער הקטן ילחיץ את סיינה הם קיבלו דווקא פתיחה טובה של הרבע האחרון מצד מקינטייר ואזה שהחזירו את היתרון ל-49:58 ,  אבל אנדרסון התעורר עם שתי שלשות רצופות שהחזירו את מכבי חזק לעניינים עם 55:58 .
 כאן חזר על עצמו הריטואל הקבוע משלושת הרבעים הקודמים ,  כשסיינה הקשיחה את ההגנה ואיפסה את הידיות ,  והוקינס הקפיץ את הפער ל-55:65 .  אנדרסון ופרקינס התעקשו לשמור את הצהובים בתמונה ,  ו-40 שניות לסיום הגיעה שלשה עצומה של בלות'נטאל שקבעה 68:70 ,  והלחיצה את הקהל הטוסקני .  בשניות האחרונות עמדו דומרקאנט ולברינוביץ' בלחץ וקלעו כל אחד שתי קליעות עונשין מדויקות ,  כשמנגד החטיא אנדרסון שלשה מכריעה עשר שניות לסיום ,  וסיינה חמקה עם הניצחון 72:76 .
 קלעו למכבי תל אביב :  אלן אנדרסון 26 נקודות  ( 5 מ-8 לשלוש )  ,  דורון פרקינס 11 ,  גיא פניני ,  צ'אק איידסון  ( 6 ריבאונדים )  ,  דייויד בלות'נטאל  ( 7 ריבאונדים )  7 כל אחד ,  יניב גרין וסטפון לאזמה 5 כל אחד ,  דיאור פישר ואנדרו ויז'נייבסקי 2 כל אחד ,  דרק שארפ ורביב לימונד שיחקו ולא קלעו .
 קלעו לסיינה :  דייויד הוקינס 17 נקודות  ( 5 אסיסטים )  ,  הנרי דומרקאנט 16 ,  קשישטוף לאברינוביץ' 14 ,  רומיין סאטו 6 ,  שון סטונרוק 5  ( 11 ריבאונדים )  ,  ניקוס זיסיס 4 ,  טרל מקנטייר 3  ( 0 מ-7 לשלוש )  .
 
סיינה ניצחה את מכבי תל אביב 72:76
מכבי תל אביב הפסידה בסיינה 76:72 אחרי קרב צמוד מהצפוי ,  והחמיצה הזדמנות פז להשיג ניצחון חוץ בפתיחת הטופ 16

