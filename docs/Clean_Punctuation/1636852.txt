בוקארי חתם במכבי חיפה ל-4.5 שנים
החלוץ הגנאי ,  שניהל מגעים מתקדמים עם הפועל ת"א ,  חתם במפתיע אצל האלופה לאחר פגישה בין יעקב שחר לדודו דהאן
החלוץ הגנאי סאדאת בוקארי חתם היום  ( רביעי )  במפתיע במכבי חיפה .  נשיא המועדון יעקב שחר וסוכנו של השחקן ,  דודו דהאן ,  סגרו את כל הפרטים בפגישה במשרדו של שחר ,  שאישר את הידיעה לוואלה !  ספורט ואמר : " השחקן חתם לארבע שנים וחצי ".  
כזכור ,  הבוקר הגיע השחקן לאימון מכבי חיפה ,  למרות שניהל במשך שלושה שבועות מגעים עם הפועל תל אביב והיה קרוב לסיכום בקבוצה .  בוקארי בן ה-20 לא התאמן ,  אך בעקבות העובדה שמועמדותו של לאסלו לנצ'ה ההונגרי ירדה מהפרק ,  בחיפה החליטו להחתימו .  
לאחר החתימה פרסמה מכבי חיפה הודעה רשמית בזו הלשון : " בוקארי ,  מקבוצת אטואל ספורטיב בטוניסיה ,  הועדף על פני ההונגרי לאסלו לנצ'ה ולאחר שהמאמן אלישע לוי הודיע שהוא מעדיף אותו ,  חיפה בדקה אם לשחקן הגנאי התחייבויות קודמות .  בתום הבדיקה שהוכיחה כי אין לו כאלה ,  נשיא מכבי חיפה יעקב שחר נכנס למשא ומתן עם נשיא המועדון הטוניסאי ,  חאמד כמון ,  בתווכו של סוכן השחקנים דודו דהאן .  בסיום המגעים נחתם ההסכם בין חיפה לקבוצה הטוניסאית ועם השחקן ,  נשלח אליו כרטיס טיסה והיום לפנות בוקר הגיע לישראל והספיק להתרשם ממתקן האימונים בכפר גלים .  אחרי שעבר בדיקות רפואיות הוחתם על חוזה לארבע שנים וחצי במכבי חיפה ". 
בהפועל תל אביב קיבלו את הידיעה בתדהמה .  בקבוצה טוענים כי השחקן נכנס לישראל עם ויזה שהמועדון הוציא לו והגיע באמצעות כרטיס טיסה ששולם על ידם .  במועדון פנו לעו"ד אבי חימי בכדי לברר את הסוגיה המשפטית ואת הכלים העומדים לרשותם ככל הנראה ,  חימי יגיש עתירה לבית הדין העליון של ההתאחדות לכדורגל ויבקש דיון דחוף בחוקיות העברת בוקארי לחיפה .  בוולפסון אמרו היום : " זו שערוריה ולא נעבור על זה לסדר היום ". 
בהפועל ניסו כל הבוקר לברר איך קרה הדבר והחלוץ ,  שנמצא איתם במו"מ כבר למעלה משבועיים ,  הגיע בסופו של דבר דווקא לחיפה .  כזכור ,  אתמול  ( שלישי )  שוחרר המגן הבוליביאני מיגל הויוס וזאת בכדי לפנות מקום לבוקארי או לחלוץ אחר במצבת הזרים .
 גם סוכן השחקנים דדה חדד ,  שהביא את השחקן לארץ ,  זועם .  חדד מסר הבוקר בתגובה : " השחקן הזה מיוצג על ידי והגענו להבנות עם הפועל תל אביב .  דודו דהאן עשה מחטף וכנראה שיקר גם למכבי חיפה .  הוא נכנס למקום שלא שלו ".  
עוד נודע כי חדד פנה לנשיא חיפה יעקב שחר והמנכ"ל איתמר צ'יזיק עוד לפני החתימה ויידע אותם כי השחקן חתום על הסכם ייצוג עמו עד חודש יוני 2010 .  על כך אמר חדד : " אני יכול להבין את הכעס של הפועל תל אביב .  הם כבר הגיעו להסכם עם המועדון שלו בטוניסיה והם אלה שהוציאו כרטיסי טיסה לשחקן כבר ביום חמישי ". 
מנגד ,  במכבי חיפה טענו עוד לפני פרסום ההודעה הרשמית כי דהאן החזיק בידו מסמך לפיו הפועל תל אביב ויתרה על השחקן וכי הוא רשאי לנהל משא ומתן עם קבוצות אחרות .  גורם בחיפה אמר לגלג על האדומים ואמר : " בהפועל מפנים אלינו חיצים ?  איך זה שהם ישבו איתו שלושה שבועות ולא סגרו איתו ואנחנו תוך שלוש שעות אמורים להחתים אותו ?  אם הם כל כך רצו אותו ,  מדוע הוא לא משחק שם היום ?  ".  
תגובתו של דהאן תובא כשתתקבל .
 עדכון ראשון :  27/1 12:46

בוקארי חתם במכבי חיפה ל-4.5 שנים
החלוץ הגנאי ,  שניהל מגעים מתקדמים עם הפועל ת"א ,  חתם במפתיע אצל האלופה לאחר פגישה בין יעקב שחר לדודו דהאן

