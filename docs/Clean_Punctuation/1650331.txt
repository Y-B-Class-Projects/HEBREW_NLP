פרשס
לא כל הזמרות שהשתתפו אמש בערב המחווה למוטאון יצאו מהאתגר בשלום ,  אבל לפחות הוא איפשר לנינט לשיר על הברכיים ולרונה קינן לרקוד כאילו אין מחר
הבידוד המדיני אינו הנתק הגלובלי היחיד של ישראל - גם מבחינה מוזיקלית היא סירבה באופן מופגן לאמץ בזמן אמת טרנדים ששינו את העולם .  יצירות הפופ המדהימות שיצאו מבית הלייבל מוטאון הן דוגמה מצוינת לכך  למרות היותן להיטי ענק מושרים בפי כל ,  המוזיקה הישראלית הפופולרית מעולם לא ראתה בהן השפעה שצריך להתייחס אליה .  לראיה  מהשירים שבכל זאת חדרו לאוזן המקומית ,  ובהם  " I Heard It Through the Grapevine "   ( במקור בביצוע של סמוקי רובינסון עם קאבר אדיר של מרווין גיי )  זוכרים כאן בעיקר את הביטויים הקליטים שמופיעים בהם  ( "Honey Honey "  במקרה הנוכחי )  ולא את שם המבצע .  תופעה זו רק החמירה עם התעצמות כוחו של גלגלצ ,  שבה ממילא ויתרו על פרטי השיר בשביל עוד דיווח תנועה .  
לכן ,  לא פלא שרוב המשתתפות בערב  " My Girl ",  שנערך אמש  ( שבת )  בתיאטרון חולון במסגרת פסטיבל אישה ,  התקשו להתמודד עם השירים האלו .  החיזוק לטיעון זה הגיע בדמות להקת הליווי הקבועה של הערב ,  פאנקנשטיין ,  הרכב על טהרת הגברים שלמעלה מעשר שנים מבצע קאברים לשירי מוטאון בצד שירים מקוריים .  לאחר הפתיחה המאכזבת של גל דה פז  ( קול גדול ,  נשמה לא כל כך )  ושל מיקה שדה  ( היא שכחה שגם דיוויד בואי ומיק ג'אגר לא יצאו טוב מ-"Dancing In The Streets "  של מרתה והוונדלאז )  ,  קפצה הלהקה בהובלת הסולן המצוין אלרן דקל והעלתה בהליכה את הערב בארבע רמות .  לא שפאנקנשטיין הם מבצעים מושלמים או שיש סיכוי שבארי גורדי ,  מנהלה האגדי של מוטאון ,  היה מחתים אותם כתקווה השחורה הגדולה ,  אבל הם לפחות חיים ונושמים את האווירה ,  הגרוב והסטייל הדרושים לכניסה לנעלי הענק של אמנים כמו הסופרימס והפור טופס .
 למרות הבדלי הרמות הגדולים למדי ,  ישנו יתרון בביצוע שירים שאינם ארוחת הבוקר של זמרות ישראל .  הצליל ההדוק ומלא הניסיון של פאנקנשטיין והגרוב שב-DNA של שירים כמו  " Stop !  In The Name of Love "   ( במקור של הסופרימס )  איפשר לקהל לצפות ביוצרות כמו אפרת גוש ,  נינט ,  יעל דקלבאום ובעיקר רונה קינן כשהן זזות כפי שהן לא מאפשרות לעצמן כשמדובר ביצירתן האישית .  גוש ,  עם ביצוע שבצער רב יש לכנותו  " מה היא חשבה לעצמה "  של  " Reach Out "   ( במקור של הפור טופס )  ,  הפגינה סקס-אפיל כריזמטי שהסתיים בריקוד מלא לסבו-שיק עם יעל דקלבאום לצלילי השיר של מרווין גיי שאוזכר בתחילה .  במילים אחרות  עם הופעה כזו ,  לאף אחד לא באמת היה אכפת מה גוש שרה .   השחרור הפיזי של היוצרות המשיך להיות העוגן של הערב כשנינט סיימה לטפל ב-"I'll Be There "  של הג'קסון פייב בביצוע סביר ועברה לביצוע סקסי ,  מפתה ותפור היטב של  " What's Going On ?  "  של מרווין גיי .  בעוד רוב הזמרות איבדו אמינות עם מבטים תכופים לעבר רצפת הבמה כדי לקרוא את מילות השיר ,  נינט השתמשה בביצוע שהתנהל ברובו על הברכיים כדי להפוך את החיסרון ליתרון .
 זה לא קורה הרבה ,  אבל דווקא בערב הזה הצליחה זמרת ישראלית לגנוב את תשומת הלב מנינט .  באופן אירוני לחלוטין ,  הייתה זו רונה קינן .  אם יש יוצרת שזרה לנפש המוטאונית ,  זוהי קינן  נסיכת התרבות הישראלית ,  אליטה תרבותית של שירה וספרות ,  הרחוקה מסול ואר אנ' בי מרחק חווה אלברשטיין מאיציק קלה .  קינן ,  בניגוד לזמרות האחרות בערב ,  לא ניסתה להתכחש למרחק וביצעה במבטא ישראלי ובקול צרוד את  " My Girl "  של הטמפטיישנז ,  מחייכת למשמע האירוניה המגדרית שיש בביצוע של אישה לסבית לשיר הנפלא .  
זה היה רגע קסום ומנצח ,  שבו הפך קאבר מסתם גרסת כיסוי של אמן מפוהק לשיר אישי וטעון רגשות .  אם כל זה לא הספיק ,  בנאמבר המסיים עלו כל הזמרות מחדש לבמה כדי לבצע את  " Ain't No Mountain High Enough "  של דיאנה רוס .  בביצוע הזה ניצלה קינן את העדר הכובד של הגיטרה על כתפיה והתפרעה בריקוד על הבמה כאילו הבינה עד כמה השמיים המוזיקליים באמת פתוחים ביחס למאופקות הרגילה שלה .  המסקנה מהרגע המשחרר הזה היא שגם אם מוטאון לא השפיעה על המוזיקה הישראלית בזמן אמת ,  לאמנים דוגמת קינן עדיף להזכיר שמוטב מאוחר מאשר לעולם לא .
 
פרשס
לא כל הזמרות שהשתתפו אמש בערב המחווה למוטאון יצאו מהאתגר בשלום ,  אבל לפחות הוא איפשר לנינט לשיר על הברכיים ולרונה קינן לרקוד כאילו אין מחר

