מי פוגע בשידור הציבורי ? 
ועד עובדי ההנדסה ברשות השידור טוען כי צעדי החירום עליהם הכריז מנכ"ל הרשות מוטי שקלאר יפגעו בשידורי הרדיו .  העובדים דורשים לבטל את הצעדים החד צדדיים
ועד עובדי ההנדסה בקול ישראל פנה היום  ( ראשון )  למנכ"ל רשות השידור מוטי שקלאר במחאה על הודעתו כי הרשות תנקוט צעדים לצמצום הוצאותיה במהלך 2010 .  במכתב ששלח הועד באמצעות עורך הדין אופיר טל ממשרד אהרנסון ,  שר ,  אבולעפיה ,  אמודאי ושות' ,  המלווה את העובדים גם בדיוני הרפורמה ,  נכתב כי ההחלטה על הקיצוצים הינה בלתי חוקית בעליל ונטולת בסיס .
 העובדים טוענים במכתב שנשלח גם לח"כ אקוניס ,  השר הממונה על רשות השידור יולי אדלשטיין ויושב ראש ההסתדרות עופר עיני ,  כי הפחתה בשעות העסקתם תפגע בשידורי הרדיו ואף תביא להפסקות בשידורים שמשמעותם פגיעה בשידור הציבורי .  כמו כן כותבים העובדים כי ההחלטה על הקיצוצים עומדת בניגוד להנחיות יושב ראש ועדת הכלכלה חבר הכנסת אופיר אקוניס וכי היא התקבלה בהיעדר סמכות מאחר שהחלטה כזו צריכה להתקבל על ידי הוועד המנהל - שלא מכונס בהיעדר יושב ראש לרשות .
 העובדים תוקפים את ההחלטה וטוענים כי היא מנוגדת להסכמים ולנוהג הקיים בקול ישראל מזה שנים ארוכות ,  דוגמת הכוננויות הנהוגות ברדיו מזה כשלושים שנה ,  וכן פוגעת במשכורות העובדים עד כדי שיעור של 50% מהשכר .  העובדים מוחים על הקיצוץ בשכרם במקביל להתקשרויות חיצוניות וחתימה על חוזים יקרים עם טאלנטים שעולים לרשות כסף רב ,  זאת בניגוד להחלטת בית הדין לעבודה שהנחה את הרשות לפגוע בשכר העובדים כמוצא אחרון בלבד .  בסיכום מכתבם דורשים העובדים לבטל כל הוראה הנוגעת לצעדים החד צדדיים וכן דורשים לקבל תוך שבוע דו"חות המפרטים את הכנסות והוצאות הרשות בכל חודש בין ינואר 2008 ונובמבר 2009 וכן דו"ח המפרט את מצבת כוח האדם ברשות בחודשים אלו .
 בשבוע שעבר הודיעה רשות השידור על איחור בתשלום משכורות נובמבר וכן על נקיטה בצעדי קיצוץ החל מה-1 בינואר ,  שיכללו הפסקת השידורים החיים בשעה 23:00 ,  צמצום משכורות ,  קיצור מהדורת  " מבט "  ועוד .  ח"כ אקוניס מתח ביקורת על החלטת זו בישיבת ועדת הכלכלה שדנה ברשות השידור .  בישיבה אושרה ההצעה לאפשר לשר אדלשטיין להאריך בשנה את ההיתר המאפשר לרשות להפחית את השקעתה בהפקות מקור .  הצעה זו תידון השבוע בקריאות שנייה ושלישית במליאת הכנסת ,  לצד ההצעה להקפיא את ההפחתה באגרת הרשות ולהשאירה בגובה 360 שקל .
 ברשות השידור סרבו להגיב לדברים .
 
מי פוגע בשידור הציבורי ? 
ועד עובדי ההנדסה ברשות השידור טוען כי צעדי החירום עליהם הכריז מנכ"ל הרשות מוטי שקלאר יפגעו בשידורי הרדיו .  העובדים דורשים לבטל את הצעדים החד צדדיים

