קרזאי מציע לשלב את הטליבן באפגניסטן
בכירים מעשרות מדינות הגיעו ללונדון בכדי לדון בעתיד אפגניסטן .  הנשיא קרזאי אמר כי ארצו נעה לעבר שלום ויציבות והציג יוזמה לשילוב חמושי הטליבן שיוותרו על דרך האלימות
 ( צילום :  רויטרס .  עריכה :  גדי וינסטוק ) 
הוועידה הבינלאומית על עתיד אפגניסטן נפתחה הבוקר  ( חמישי )  בלונדון ,  כשבמרכזה ניצבת תוכנית הפיוס שהציע נשיא אפגניסטן חמיד קרזאי לשילובם של פורשי הטליבן במדינה .  קרזאי העריך בכינוס כי הכוחות הבינלאומיים יישארו בארצו עוד לפחות עשר שנים ,  על אף שהוא מעוניין לקבל את האחריות הביטחונית על כל המחוזות בתוך חמש שנים .  
נציגים בכירים של קרוב ל-70 מדינות וארגונים בינלאומיים התכנסו בלונדון ,  במטרה למצוא דרכים לשיקום אפגניסטן והעברת האחריות הביטחונית לידי כוחות הביטחון המקומיים לאחר יותר משמונה שנות מלחמה .  אל הוועידה ,  אותה מארח ראש ממשלת בריטניה גורדון בראון ,  הגיעו בין היתר מזכ"ל האו"ם באן קי-מון ,  מזכירת המדינה האמריקאית הילרי קלינטון ומזכ"ל נאט"ו אנדרס פוג רסמוסן .  
קרזאי הציג בנאומו את תוכניתו לשלב בחברה ,  באמצעות מתן משרות ודיור ,  חברי טליבן שיוותרו על האלימות . " אפגניסטן נעה באיטיות ,  אבל בבטחה ,  אל עבר המטרות הסופיות - שלום ויציבות ",  אמר קרזאי .  לדבריו ,  הוא מתכוון לכנס בקרוב מועצת זקנים שתדון בפיוס במדינה . " אנחנו חייבים להושיט יד לעבר כל התושבים ,  במיוחד אחינו המפוכחים ,  שאינם חלק באל קאעדה או ארגוני טרור אחרים ",  אמר קרזאי .
 הנשיא האפגני קרא גם לפקיסטן ולערב הסעודית לסייע בהשגת שלום באפגניסטן : " אנחנו מקווים שלעבדאללה מלך ערב הסעודית יהיה תפקיד משמעותי בהדרכה ובסיוע לתהליך השלום ",  אמר קראזי וקרא לחמושים בפקיסטן שלא לשתף פעולה עם הקיצונים באפגניסטן .  קרזאי הביע תקווה כי כוחות הביטחון של ארצו יקבלו את האחריות על כל 34 מחוזות המדינה עד לשנת 2015 ,  אולם הוסיף כי הוא מעריך שהכוחות הזרים יישארו בארצו למשך עשור נוסף .  לדבריו ,  כאשר יועברו סמכויות ביטחוניות לכוחות האפגניים ,  תוכל הקהילה הבינלאומית להתמקד בבניית הכלכלה והמוסדות .
 ראש ממשלת בריטניה גורדון בראון אמר כי הכינוס מהווה רגע היסטורי עבור אפגניסטן . " זהו רגע מכריע עבור שיתוף הפעולה הבינלאומי שמסייע לעם האפגני להגן על מדינתו ולשלוט בה ",  אמר בראון בנאום הפתיחה , " זוהי ועידה שמסמלת את תחילת תהליך המעבר ".  
בראון העריך כי תהליך העברת הסמכויות לכוחות הביטחון האפגניים יחל כבר בשנה הקרובה .  לדבריו ,  המטרה היא להגדיל את מספר החיילים האפגניים הפעילים ל-171,600 עד אוקטובר 2011 ולהגדיל את מספר השוטרים ל-134 אלף עד אותו תאריך . " עד אמצע השנה הבאה אנחנו חייבים לשנות את כיוון הזרם ",  אמר בראון .
 בראון הזהיר כי חיילי הקואליציה ניצבים בפני  " זמנים קשים "  בלחימה נגד הטליבן ,  אולם ציין כי תהליך שכבר החל יוכל לאפשר להם לשוב בקרוב הביתה . " זה ייקח זמן ,  אבל אני מאמין שהתנאים שייקבעו היום יכולים להגיע מוקדם מכפי שמצפים ,  וכתוצאה מכך תהליך העברת הסמכויות במחוזות יחל השנה ",  אמר בראון .  
בראון הביע תמיכה בתוכנית של קרזאי להושיט יד לפיוס לטליבן . " אנחנו מייסדים היום קרן בינלאומית כדי לממן את תוכנית השלום והשילוב מחדש ,  כדי לספק חלופה כלכלית למי שאין להם ",  אמר בראון , " אבל עבור החמושים שמסרבים לקבל את התנאים להשתלבות מחודשת ,  אין לנו ברירה אלא לרדוף אחריהם באופן צבאי ". 
בשולי הוועידה מתח שר החוץ הבריטי ביקורת על הממשל האירני ,  שבחר שלא לשלוח נציג מטעמו לדיונים .  ממשלת בריטניה הזמינה את אירן להשתתף בוועידה ,  אולם אתמול הודיעה אירן כי לא תשתתף בה ,  כיוון שלדבריה הדיונים יתעסקו בתגבור הכוחות הצבאים באפגניסטן וכיוון ש"הוועידה לא מתחשבת ביכולת של האיזור לפתור את הבעיות ".  
משרד החוץ הבריטי גינה היום את החלטת אירן : " בריטניה עשתה כל מאמץ לערב את אירן בוועידה ואף להצטרף לקבוצת הבסיס שתנסח את ההחלטה הסופית ",  נאמר בהודעת משרד החוץ , " שרים בכירים מכל שכנותיה של אפגניסטן ומדינות נוספות הגיעו לדיונים ,  אבל למרות העניין הגלוי שהיא הביעה בפתרון הבעיות באפגניסטן ,  אירן בחרה לבודד את עצמה מהאירוע .  זוהי החמצת הזדמנות עבורם ". 

קרזאי מציע לשלב את הטליבן באפגניסטן
בכירים מעשרות מדינות הגיעו ללונדון בכדי לדון בעתיד אפגניסטן .  הנשיא קרזאי אמר כי ארצו נעה לעבר שלום ויציבות והציג יוזמה לשילוב חמושי הטליבן שיוותרו על דרך האלימות

