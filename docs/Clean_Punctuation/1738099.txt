לתת לשוק הדיור לקרוס 
למרות ההתערבות הממשלתית ,  שוק הדיור בארה"ב מידרדר והולך ,  מה שפותח דלת לקולות חדשים הקוראים לממשלה שלא להתערב ולאפשר למחירים לצנוח בחופשיות
ניו יורק טיימס  >  >  הירידה החדה והבלתי צפויה במכירות הבתים בארה"ב בקיץ האחרון צפויה לאלץ את ממשל אובמה לבחור בין בעלי הבתים העתידיים לבעלי הבתים הנוכחיים - מבוי סתום שממנו פקידי הממשל היו שמחים להימנע .  ב-18 החודשים האחרונים השיק הממשל כמעט כל תוכנית שהוצעה להמרצת שוק הדיור המדשדש - שימוש בהטבות מס ,  תוכניות לשינוי תנאי המשכנתא ,  ריבית נמוכה ,  הלוואות בגיבוי הממשלה ואמצעי סיוע אחרים שנועדו לעצור את ירידת המחירים ולסייע לבעלי הבתים להימנע מעיקול .  היעד היה לייצב את השוק עד שההתאוששות הכלכלית תגיע ויחד עמה תיצור משקי בית חדשים שמחפשים מקום לגור בו .  ואולם על רקע ההאטה הכלכלית נבהלו הרוכשים הפוטנציאליים ,  מכירות הבתים צנחו ב-26% ביולי השנה לעומת יולי 2009 - וגוברת התחושה כי ההתערבות הממשלתית מוצתה .  חלק מהכלכלנים בארה"ב קוראים כעת לשימוש באסטרטגיה קיצונית שתפעל בעיקר לטובת בעלי הבתים העתידיים : " תנו לשוק הדיור לקרוס ".  כשהמחירים יהיו נמוכים יותר ,  טוענים המומחים ,  הקונים ינהרו לשוק ,  מה שייצור את היציבות החמקמקה שכדי להשיגה הוציאה הממשלה מיליארדי דולרים . " שוק הדיור צריך לחזור לרמות סבירות ",  אמר אנתוני סנדרס ,  מרצה למימון נדל"ן באוניברסיטת ג'ורג' מייסון . " אם נמשיך לנסות לתמרץ את השוק - זו ההגדרה של חוסר שפיות ".  הירידה המתמשכת במחירי הבתים פוגעת בייחוד בקבוצה אחת ,  החשובה הן מבחינה פוליטית והן מבחינה כלכלית - עשרות מיליוני בעלי הבתים ששווי ביתם כבר ירד ב-30% בממוצע .  ומה קורה כאשר בעלי הבתים חשים עניים יותר ?  הם מפחיתים את הצריכה שנחוצה כל כך כדי לאושש את הכלכלה .  כשהם רואים שבית זהה לשלהם באותו רחוב נמכר במחצית משווי המשכנתא שלהם ,  הם מתקשים לעמוד בפיתוי להגיע לחדלות פירעון על חובותיהם .  הדבר עשוי לגרום לקשיים שבהם מצוי שוק הדיור כיום להיראות שוליים .  מי שנקלע בתווך הוא הממשל ,  שהימר על התאוששות שאינה מתרחשת . " הממשל הימר ששיפור בכלכלה יפתור את בעיית הדיור ,  וכעת נגמרו להם אסימוני המשחק ",  אמר הווארד גלסר ,  פקיד לשעבר במשרד הדיור בממשל קלינטון ,  המקורב למקבלי ההחלטות בממשל הנוכחי . " הם מוטרדים מאוד ולא ממש יודעים מה לעשות ".  הדבר התברר באחרונה ,  כאשר שר הדיור ,  שון דונובן ,  צידד בבעלי הבתים הנוכחיים לכאורה ,  ואמר ל-cnn כי הממשל  " יעשה כל שביכולתו כדי לוודא שהשוק הצונח יתאושש ".  דונובן אפילו פתח את הדלת להטבות מס נוספות ,  כמו ההטבה שפקעה באביב שעבר ,  שהעניקה לקוני דירה ראשונה הטבה של עד 8,000 דולר ;  ולקוני דירה שנייה מענק של עד 6,500 דולר .  העלות למשלמי המסים היתה 30 מיליארד דולר ,  שרובם הגיעו למי שהיו קונים דירה בכל מקרה .  דוברי הממשל מיהרו להתנער מדבריו של דונובן ,  וטענו כי לא סביר שהטבת המס תוחזר ואף כי מדובר בצעד בלתי אפשרי .  בהצהרה רשמית הגיבה דוברת הבית הלבן לשאלות לגבי האפשרות של תוכנית תמריצים חדשה בכך שהצביעה על התוכניות שכבר פועלות . " בקרוב נתמקד ביישום התוכניות שעליהן הכרזנו באחרונה ",  אמרה הדוברת ,  איימי ברונדג' .  בין התוכניות ,  סיוע בסך 3 מיליארד דולר למובטלים כדי למנוע חדלות פירעון בגין חובות המשכנתא שלהם ותוכנית מימון חוזר שתנסה להפחית את חובות המשכנתא לבעלי בתים שחובותיהם גבוהים משווי ביתם .  תוכנית קודמת בעלת מטרות זהות נחלה הצלחה מוגבלת בלבד .  הטבת המס של השנה שעברה נועדה לגשר על התקופה הקשה ,  אך סופה היה על פי תהום .  בית ממוצע עומד כיום למכירה בשוק יותר משנה .  כשמוסיפים לכך את הבתים שעוקלו אך עדיין אינם עומדים למכירה ,  משך הזמן רק מתארך והולך .  חברות הבנייה נמצאות במצב חמור עוד יותר .  מכירות הבתים החדשים נמוכות יותר משהיו בעיצומו של המיתון בתחילת שנות ה-80 ,  אז ריבית המשכנתאות היתה כפולה לעומת רמתה כיום ,  שיעור האבטלה היה גבוה והאווירה הכלכלית היתה קשה לפחות כמו היום .  מייקל מוסקוביץ ,  נשיא אקוויטי נאו ,  חברת הלוואות למשכנתאות שפועלת בניו יורק ובשבע מדינות נוספות ,  תומך גם הוא בקריאה לתת לשוק הדיור ליפול . " המחירים עדיין גבוהים בצורה מלאכותית ",  הוא אמר .  פעילות אגרסיבית ירידה קלה במחירי הבתים עשויה להשפיע במידה מועטה בלבד על הכלכלה ,  אך ירידה בלתי מבוקרת של 10% או יותר עשויה לפגוע במיליוני בעלי בתים שמנסים להחזיק מעמד ,  בייחוד בכאלה שרכשו בתים בשנתיים האחרונות תחת הרושם שהמצב עומד להשתנות .  הממשלה סיפקה ערבויות לחלק גדול מאותן משכנתאות - וזו סיבה נוספת לכך שקובעי המדיניות פועלים באגרסיביות כדי להשיג יציבות .  כלומר ,  הגורם שסייע לתמוך בשוק בשנה שעברה עשוי כעת לגרום לו להתרסק .  מאז 2006 ביטח מינהל הדיור הפדרלי מיליוני הלוואות דיור .  בשנתיים הראשונות ,  מודים פקידי הממשל ,  איכות האשראי של הלווים היתה נמוכה מדי .  לנוכח המצב הכלכלי הקשה והסיכון הנמוך שלקחו ,  הקונים ברחו :  כמעט 12% מאותן הלוואות הגיעו לחדלות פירעון אחרי שנה .  בסתיו שעבר נפלו עתודות משרד הדיור אל מתחת למינימום שהתווה הקונגרס ,  והסוכנות נאלצה להגדיל את מאזניה .  הלוואות בגיבוי הממשלה ניתנו ב-2009 לקונים בעלי דירוג אשראי טוב יותר ,  אך שיעור חדלות הפירעון בשנה הראשונה עדיין הגיע ל-5% ,  לפי נתונים של חברת קור-לוג'יק .  זהו הסיכון שניצב בפני קובעי המדיניות . " אם מחירי הבתים יתחילו ליפול במהירות ,  כמות הלווים שעשויה לברוח עלולה להביא לכך שהשוק לעולם לא יתאושש ",  אמר גלסר ,  שמשמש יועץ לגופים כגון התאחדות סוכני הנדל"ן הארצית .  חששות מעין אלה הובילו כמה גורמים בעולם הפיננסים לטעון כי הממשלה צריכה לעשות הרבה יותר ,  ולא פחות .  ויליאם גרוס ,  מנכ"ל פימקו ,  ענקית קרנות אג"ח ,  הציע שהממשלה תספק מימון חוזר בריבית נמוכה למיליוני משכנתאות שהעניקה או ביטחה .  צעד נועז שכזה ,  אמר גרוס באחרונה , " יספק תמריץ חיוני של 50-60 מיליארד דולר לצריכה הפרטית ",  ובנוסף יעלה את מחירי הבתים .  הרעיון לא זכה לתמיכה רבה .  תחת זאת ,  יש תחושה שלמרות כל הרעיונות ,  התערבות ממשלתית אינה הפתרון .  התאחדות סוכני הנדל"ן הארצית ,  הכוח המניע מאחורי הטבות המס בשנה שעברה ,  אינה קוראת לסבב נוסף של תמריצים .  חלק מחברי התאחדות בוני הבתים הלאומית טוענים כי הטבה חדשה של 25 אלף דולר תעלה את הביקוש ,  אך הסיכוי שהצעה שכזו תאושר בקונגרס הוא אפסי . " החברים שלנו טוענים שאם לא נוכל לאשר הטבת מס רחבה כזו ,  שבאמת תסייע לאנשים לרכוש בתים ,  אז מדוע בכלל להשתמש בהון פוליטי ?  ",  אמר דיוויד קראו ,  הכלכלן הראשי בהתאחדות .  שיקולים אלה עשויים לאפשר לממשל אובמה לקחת את הסיכון הכרוך בלא לעשות דבר .
 
לתת לשוק הדיור לקרוס 
למרות ההתערבות הממשלתית ,  שוק הדיור בארה"ב מידרדר והולך ,  מה שפותח דלת לקולות חדשים הקוראים לממשלה שלא להתערב ולאפשר למחירים לצנוח בחופשיות

