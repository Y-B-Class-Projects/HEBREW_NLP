מעכשיו תוכל לדעת אם אתה חייל דפ"ר
לפי פסק דין חדש ,  דירוגי הקב"א והדפ"ר שהיו חסויים עד כה מפני החיילים ,  יימסרו לכל החפץ בהם .  לטענת צה"ל ,  מדובר בפגיעה בבטחון המדינה
פסק דין שניתן אתמול  ( רביעי )  בבית המשפט המחוזי בתל אביב מחייב את צה"ל למסור לכל מי שפונה אליו את ציון הקב"א  ( קבוצת איכות )  והדפ"ר  ( דירוג פסיכוטכני ראשוני )  האישיים שלו ,  כפי שנקבעו במהלך המיונים לשירות החובה .  ההחלטה התקבלה בעקבות עתירה שהגישה התנועה לחופש המידע ,  באמצעות עו"ד רז בן-דור ממשרד מטרי ,  מאירי ושות' ,  נגד צה"ל ,  ובו ביקשו מנכ"ל התנועה ,  הרכז הארגוני שלה ואדם נוסף לחייב את צה"ל למסור להם את המידע במסגרת חוק חופש המידע .  
מדובר ב"ציונים "  שמעניק הצבא לכל המועמדים לגיוס במסגרת המיונים המקדימים ,  ואשר משמשים את צה"ל לתכנון כוח האדם ,  גיוסו ושיבוצו .  לטענתם ,  החוק האוסר לדרוש את המידע הזה נועד למנוע מגורמים אזרחיים לדרוש מצה"ל מידע אישי לגבי עובדיהם ,  ולא למנוע מחייל או מועמד לבקש ולקבל מידע שכזה .  
מנגד ,  בצה"ל טענו שחשיפת המידע תפגע בביטחון המדינה .  בצה"ל טענו שהפצת מידע וקריטריונים למתן ציוני מועמדים לשירות ביטחון תגרום לפגיעה בהליך מיון החיילים ובהשמתם ביחידות המתאימות בצה"ל .  עוד נטען ,  שהדבר יוביל לעלייה בהיקף הערעורים על ציוני הקב"א באופן שיפגע במערך המיון ,  ולפגיעה קשה בכבודם של חיילים שקיבלו ציונים נמוכים יחסית . " עמדתם הדווקנית של המשיבים לפיה דווקא מסירת הדירוג הסופי היא שתעמיד את צה"ל בסכנה הנטענת ,  אינה הגיונית ואינה עולה בקנה אחד עם נכונותו של צה"ל לחשוף את הקריטריונים לחישוב דירוג הקב"א ",  כתבה השופטת מיכל רובינשטיין בפסק הדין .  
השופטת הוסיפה שבצה"ל מיהרו להיתלות בטיעון של פגיעה בביטחון המדינה ללא הצדקה . " תרחיש האימים כאילו גילוי הציון המספרי של הקב"א יביא ל'פגיעה אנושה ביכולתו של צה"ל לבצע את תפקידיו ולהגן על ביטחון המדינה' בשל יכולתו של המועמד לשירות ביטחון להשפיע על הדירוג שייקבע לו ,  אינה מתקבלת על הדעת ",  קבעה השופטת .  היא הורתה לצה"ל לגלות לעותרים את המידע ולשלם להם הוצאות משפט . 
" החלטת בית המשפט אומרת את מה שכל מי שקורא את החוק מבין - כל אדם רשאי לקבל את הנתונים שנאספו לגביו בכל גוף ציבורי ,  והצבא אינו יוצא דופן ",  כך אמר בתגובה להחלטה מנכ"ל התנועה לחופש המידע ,  רועי פלד . " חבל שהצבא ניסה להיתלות בטיעונים של פגיעה בביטחון המדינה ,  מתוך אינסטינקט לאפשר לו לעשות ככל שהוא רוצה במידע .  חבל שנאלצנו להגיע לבית המשפט בנושא ". 

מעכשיו תוכל לדעת אם אתה חייל דפ"ר
לפי פסק דין חדש ,  דירוגי הקב"א והדפ"ר שהיו חסויים עד כה מפני החיילים ,  יימסרו לכל החפץ בהם .  לטענת צה"ל ,  מדובר בפגיעה בבטחון המדינה

