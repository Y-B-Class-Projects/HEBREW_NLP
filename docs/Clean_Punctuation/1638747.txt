הריאליזם החליף את הפסימיזם בדאבוס 
לאחר האופוריה של 2006 ,  החששות של 2007 והפסימיות של 2008-2009 ,  הפורום הכלכלי החשוב בעולם נחתם בתחושה כי עתידה של הכלכלה העולמית נראה ורוד יותר לעומת השנה שעברה
גרדיאן  >  >  פעם היתה דאבוס המקום שאליו הגיעו אדוני היקום לקצת חופש ומנוחה עם נשותיהם היפות .  הם היו מדברים על הא ועל דא ,  סוגרים כמה עסקות ,  מהנהנים בהבנה לפוליטיקאי זה או אחר שנתן מס שפתיים לאורתודוקסיה של הדה-רגולציה ,  ההפרטה והגלובליזציה .  אולי אפילו היה נשאר קצת זמן לסקי .  כבר כמה שנים שהפורום הכלכלי העולמי  ( wef )  אינו כזה .  לפני שנתיים היה חשש כי מחנק האשראי שהחל בקיץ 2007 הוא רק ההתחלה של מאורע מכוער במיוחד .  עד דאבוס 2009 כבר היה ברור כי החששות היו מוצדקים וכי משבר הבנקאות של סתיו 2008 הביא את הכלכלה העולמית למיתון .  הבנקאים שוטטו להם במרכז הכנסים באווירה מבוהלת .  השנה מצב הרוח היה שונה .  ז'ראר ליון ,  הכלכלן הראשי בבנק סטנדרד צ'רטרד ,  אמר כי אם 2009 היתה שנה של פסימיות ,  2010 היא שנה של ריאליזם .  10 נושאים מרכזיים איפיינו את הכנס השנה .  הראשון היה תחושת הרווחה על שעתידה של הכלכלה העולמית נראה ורוד יותר לעומת השנה שעברה .  בהיסטוריה המתועדת אין תקדים להיקף התמריצים שסיפקו בנקים מרכזיים וממשלות בשנה האחרונה .  והם עבדו ,  מכיוון שלא ראינו חזרה על משבר דוגמת השפל הכלכלי של שנות ה-30 .  אך הם עבדו רק עד נקודה מסוימת .  הנושא המרכזי השני היה עד כמה שברירית ההתאוששות .  פרסום נתון צמיחה של 5.7% בכלכלת ארה"ב ברבעון הרביעי של 2009 לא גרר התלהבות רבה ,  וגם לא העובדה שסין שוב נמצאת בדרכה לצמיחה שנתית דו-ספרתית השנה .  ישנם חששות מוצדקים כי הצמיחה עדיין תלויה בתמריצים שסיפקו ריביות נמוכות וגירעונות תקציביים .  לפיכך ,  עולה הנושא השלישי :  קונסנזוס נרחב כי לא צריך להפסיק את תוכניות התמריצים מוקדם מדי .  דומיניק שטראוס-קאהן ,  יו"ר קרן המטבע הבינלאומית  ( imf )  ,  אמר כי יש סיכון מסוים בהמתנה ארוכה מדי והתעלמות מרמות החוב הציבורי הגבוהות ,  אך סיכון זה מתגמד בהשוואה לסיכון במיתון נוסף ,  במקרה של הפסקה מהירה מדי של תוכניות התמריצים .  מיתון נוסף ,  לדברי שטראוס-קאהן ,  יותיר את קובעי המדיניות משוללי אפשרות פעולה . " ארגז הכלים שלנו ריק מתוכן ",  אמר .  הצליחו להבין את הבעיה אחד הבודדים שחלקו על עמדה זו היה דיוויד קמרון ,  ראש האופוזיציה בבריטניה ,  שהצליח להסתבך לאחר שאמר כי הוא בעד קיצוץ בגירעון התקציבי של בריטניה ,  לא משנה כמה גרוע מצב הכלכלה .  כעת הוא מוצא את עצמה בעמדה המשונה הטוענת כי ממשלה שמרנית בבריטניה לא תזדקק לקיצוצים נרחבים בגירעון התקציבי במטרה לשמור על העמדה הנצית שלו בנוגע למדיניות פיסקלית .  שטראוס-קאהן ולארי סאמרס ,  היועץ הכלכלי הבכיר של אובמה ,  מעדיפים את הגישה של אליסטר דרלינג ,  שר האוצר הבריטי .  הם מאמינים כי חשוב שלממשלה תהיה תוכנית לצמצום הגירעון התקציבי בטווח הבינוני ,  אך כי בטווח הקרוב יש צורך בגמישות .  הנושא הרביעי התמקד באופן שבו יש להחזיר את הרגולציה למגזר הפיננסי .  דרלינג ,  שנפגש עם בנקאים לישיבת פיוס בשבוע שעבר ,  מאמין כי לאחר כמה חודשים של כריתת הענף שעליו הם יושבים ,  הבנקאים סוף-סוף הצליחו להבין את הבעיה .  נראה שזה אכן המצב ,  ובנקאים קיבלו בכנות את הצורך בפיקוח והגבלות הדוקות יותר על חלק מהפעילויות היותר מסוכנות שלהם .  הבנקים הכירו בכך שפוליטיקאים - בתמיכה ציבורית מלאה - הם אלה שקובעים את הכללים עכשיו .  אובמה לא הגיע בגופו לדאבוס ,  אך תוכניתו להגבלת פעילות הבנקים בוול סטריט השפיעה במידה ניכרת על האווירה .  ראש ממשלת צרפת ניקולא סרקוזי הביע מסר דומה :  רגולציה עצמית כבר אינה אפשרות קבילה .  כמה מהסייגים שהעלו הבנקים תקפים .  פיטר סנדס מסטנדרד צ'רטרד ויוזף אקרמן מדויטשה בנק טענו כי גישה חונקת מדי לרגולציה עלולה להקשות על הבנקים לספק את האשראי הדרוש לתמיכה בהתאוששות כלכלית .  אך ברור היה כי הפוליטיקאים והרגולטורים נחושים לבצע רפורמות משמעותיות במגזר הפיננסי .  גם כך ,  איגודי העובדים צדקו באומרם כי יש פער מסוים בהתנהלות ,  וזה היה נושא מרכזי חמישי בוועידה .  המשבר ב-30 החודשים האחרונים חשף את חולשות המגזר הפיננסי ,  אך גם עלה לכלכלת העולם בעשרות מיליוני משרות ,  והדגיש את חלוקת ההכנסות הבלתי-שוויונית לטובת העשירים ובעלי השררה .  סאמרס אמר כי ארה"ב נהנית מהתאוששות על נייר ,  אך סובלת ממיתון אנושי .  קולו היה קול מבורך אך מבודד למדי בנוגע לחשיבות של יצירת משרות חדשות .  סאמרס אמר כי ארה"ב אינה חוששת מהנושא המרכזי השישי בדאבוס 2010 - מעבר הדומיננטיות הכלכלית מהמערב למזרח .  הכלכלות המתעוררות הגדולות של אסיה ,  סין בראשן ,  זינקו בחזרה מהמיתון הגדול במהירות גדולה לעומת המדינות המפותחות באירופה ובצפון אמריקה .  אך כפי שהוכיחה המחצית הראשונה של המאה ה-20 ,  בעל המאה הוא בעל השררה .  מדינות נושות הן הקובעות את הכללים .  המדינות הלוות יכולות להמשיך להתהדר בתהילת העבר רק לתקופה מוגבלת .  ארה"ב ,  מדינה לווה ,  היא עדיין הדומיננטית בדאבוס ,  אך הביטחון העצמי של הסינים ניכר לעין כאן .  אל מול העוצמה הסינית ניצבת החולשה האירופית .  דיונים על סין היו עמוסים .  דיון על גוש היורו ,  לעומת זאת ,  היה ריק למחצה .  הצטמצמות האוכלוסייה והצמיחה האטית פירושן כי המגמה של ירידת חשיבותה של אירופה ,  בעבר מרכז העולם ,  צפויה להימשך .  אם זה היה הנושא השביעי ,  השמיני היה ההכרה בחוסר האיזון העולמי ,  שאמנם הצטמצם במשבר ,  כאשר המיתון בארה"ב פגע באופן זמני ביצוא הסיני .  ז'ו מין ,  סגן נגיד הבנק המרכזי של סין ,  אמר כי ממשלת סין עושה כמיטב יכולתה לעידוד הצריכה המקומית .  אך כדי ליצור שינוי מבני אמיתי בהרכב הצמיחה של סין ,  היא צריכה לבצע שינוי משמעותי בערך היואן ,  ולא נראה שהדבר צפוי להתרחש בקרוב .  לא נראה גם שישנה דרך לכפות על סין לייצא פחות ,  בהתחשב באכיפת מערכת מינהל תקין עולמית ,  נושא מרכזי תשיעי בדאבוס .  מדינות מפותחות ומתפתחות רבות בקבוצת g20 לוחצות בכיוון זה ,  אך לא ניתן לאלץ מדינה לעשות דבר בניגוד לרצונה .  הדבר נכון לגבי סחר ,  רגולציה פיננסית כמו גם הסביבה .  דיונים רבים עסקו ביצירת מסגרת מוסדית חזקה יותר בעולם .  אם כך ,  דאבוס הכירה בכך שההתאוששות הכלכלית חלשה ,  הממשלות בחובות ,  הרגולציה הפיננסית בלתי מספיקה וחוסר האיזון העולמי בלתי מטופל .  כל זה ,  בתקופה של שינויים גיאו-פוליטיים נרחבים .  אין להתפלא ,  אם כן ,  על היעדר האופוריה ועל כי הנושא העשירי היה התחושה כי העולם נמצא בתחילתה של תקופת תיקון ממושכת .
 
הריאליזם החליף את הפסימיזם בדאבוס 
לאחר האופוריה של 2006 ,  החששות של 2007 והפסימיות של 2008-2009 ,  הפורום הכלכלי החשוב בעולם נחתם בתחושה כי עתידה של הכלכלה העולמית נראה ורוד יותר לעומת השנה שעברה

