הכרמל בוער ואנחנו חוגגים
יוני מתוודה :  אני תל אביב מנותק .  ביליתי כהרגלי בזמן השריפה בכרמל .  אבל האם זה באמת כל כך לא בסדר ? 
אם אני תל אביבי מנותק ,  אז הנה כתב ההודאה שלי באשמה .  וידוי ,  אם תרצו .  בסוף השבוע הקודם ,  בזמן ששריפת הענק השתוללה בכרמל ,  לא חרגתי במילימטר מהתכניות שעשיתי לסוף השבוע .  בחמישי בערב יצאתי עם חברים לבדוק בר חדש ,  שנפתח לא מזמן ,  והיה מלא לגמרי באנשים שיערות הכרמל לא ממש הזיזו להם את הבועות של הבירה .  בצהרי שישי צפיתי במערבון ושתיתי בירה עם חבר קרוב שלומד בחיפה ,  ולא הסתיר את שמחתו על כך שסוף השבוע שלו הוקדם בגלל פינוי הסטודנטים מהאוניברסיטה .  לאחר מכן ,  נפגשתי עם חברתי היקרה ויחד ארגנו מסיבה קטנה שכללה סרט ,  שמיכת פוך ושני בקבוקי למברוסקו .  בערב שבת יצאתי עם חברים לראות את אחת הלהקות האהובות עלי במרתף הופעות אלטרנטיבי חדש שנפתח בדרום העיר .  השתכרתי כלוט וישנתי כמו בול עץ עד שהעירו אותי הורי היקרים בצהרי יום ראשון והזמינו אותי לארוחה בבית הקפה הקבוע שלנו .
 במהלך סוף השבוע ההוא לא הרגשתי חריג ,  ובטח שלא ניסיתי לעשות דווקא לאף אחד .  אז למה זה מרגיש קצת לא נעים לכתוב על זה עכשיו ?  בניגוד לחלק מחברי ,  דווקא הייתי מודע במאה אחוז לשרפה ודאגתי לשמור על קשר סביר למדי עם העדכונים בעמודי החדשות באינטרנט .  הצטרפתי גם ליוזמה של שתילת היערות מחדש וחתמתי על העצומות הקוראות לאישי ציבור שונים  ( שם פרטי שלוש אותיות ,  מתחיל בא' ,  נגמר בי' )  להודות בכישלון ולפנות את מקומם .  כמחווה של רצון טוב ,  אפילו שילמתי על שתי בירות של חבר תושב בית אורן שנמלט מהשריפה ,  כשפגשתי אותו בהופעה בערב שבת .  ולמרות זאת ,  גם אם אתם לא תושבי הצפון ,  אני בטוח שההתנהגות הנהנתנית שלי הפריעה לכם במידה מסוימת כשקראתם על הדברים שעשיתי במהלך סוף השבוע .
 דימוי התל אביבי המנותק והמתנשא כבר מזמן לא זר לנו ,  והוא מוזכר בתקשורת בכל פעם שצץ איזה אסון או כשפורצת מלחמה .  הוא נובע כנראה מההנחה המגוחכת שדברים רעים באמת לא ממש קורים בתל אביב מאז שנגמרו פיגועי ההתאבדות .  הרי גם כשהיו כאן אסונות ,  התגובה להם הייתה מעט שונה .  כשהטילים נפלו על תל אביב במלחמת המפרץ ,  אנשי תרבות כמו חמי רודנר דיוושו בשנקין על אופניהם בדרך לבירה הקבועה בבר  " המנזר ",  תוך התעלמות גמורה מניסיונות ההשמדה וההכחדה של סדאם .  אז אולי הדימוי המנותק נובע דווקא מהטבע התל אביבי ,  ומהתפיסה הנכונה בחלקה שתושבי תל אביב והמרכז חיים חיים מעט שונים משאר תושבי המדינה .  זה נשמע לנו לא בסדר כי תל אביב היא בכל זאת חלק ממדינה שדורשת מאזרחיה ממלכתיות ואחידות מסוימת ,  ואולי זה בדיוק שורש הבעיה .
 השאלה שכל אחד מאתנו צריך לשאול את עצמו היא מה הגבולות של שותפות הגורל הישראלית הזו ,  איפה היא מתחילה עבורו ומתי היא נגמרת .  האם יש הבדל בין היציאה של אביגדור ליברמן ,  שר בממשלה ,  לשחק טניס במלון פאר בירושלים במהלך השריפה ,  לבין היציאה שלי לשתות בירה עם חברים ?  אולי ההבדל טמון בכך שליברמן הצהיר פעמים רבות על כך שהוא דורש נאמנות ושותפות גורל מתושבי המדינה .  אם חס וחלילה הייתה פורצת שריפה בתל אביב ,  שהייתה מאלצת אותי ואת משפחתי לברוח ולאבד את ביתנו ,  האם אני הייתי מרגיש רע על כך שצעירים בירושלים או בחיפה יוצאים לבלות ?  עם יד על הלב ,  אני די בטוח שלא היה לי אכפת .
 
הכרמל בוער ואנחנו חוגגים
יוני מתוודה :  אני תל אביב מנותק .  ביליתי כהרגלי בזמן השריפה בכרמל .  אבל האם זה באמת כל כך לא בסדר ? 

