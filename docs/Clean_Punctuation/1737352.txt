קירור מוח
יינות מבעבעים וזולים של יקב תבור שיצאו במהדורה מצומצמת גרמו לאבי אפרתי להפתעה ישראלית איכותית
שימו לב ליינות 562 החדשים של יקב תבור .  לראשונה מאז החל לפעול ,  הפיץ היקב הסימפטי ,  המתבלט בדרך כלל ביינות VALUE FOR MONEY ,  יינות מבעבעים .  שמו ,  562 ,  לקוח מגובהו של הר התבור ,  המתנשא ל-562 מטרים וכלולים בו יין לבן ואדום ,  שניהם יבשים .  שני היינות חביבים ויכולים בהחלט לשמש אופציה נעימה לאירוח לא מחייב .  בימים האלו שמתעקשים להמשיך ולהיות חמים כל כך ,  אלו יינות ראויים לקירור המוח .  
תבור 562 לבן מורכב מ-80% ענבי שרדונה ו- 20% קברנה סוביניון ,  בעצם מדובר במבעבע מהסוג המכונה בלאן דה נואר .  תבור 562 אדום הופק מענבי ברברה  ( BARBERA )  .  שני היינות לא יוצרו בכמויות גדולות .  את האדום אפשר יהיה למצוא ,  בשלב הראשון ,  במסעדות ;  הלבן מופץ גם בחנויות .  שני היינות נבצרו מכרמים בהר תבור אשר עברו דילולים מסיביים ,  על מנת להגיע ליבולי פרי גבוהים פחות ואיכותיים יותר .
 האדום איננו מבעבע טיפוסי .  לא נהוג לייצר יינות מבעבעים מזן ברברה .  הלגימה שלו מפתיעה לטובה .  הוא לא מזכיר גזוז נטול איזון ,  כמו יותר מידי מבעבעים שכולנו מכירים .  הפירותיות שבו לא מפגיזה ,  ויש בו איזו נעימות נחמדת .  גם הלבן חביב ונעים .  להבדיל מכל כך הרבה מותגים מבעבעים ,  המשווקים כאן בפרוטות ומייצגים את תחתית התעשייה בארצות מוצאם ,  זה מבעבע פירותי מעודן וסימפטי ,  שילווה בכיף מנות ראשונות ונשנושים .  המחיר  55 שקלים לשני היינות  מייצג תמורה ראויה להשקעה .
 

קירור מוח
יינות מבעבעים וזולים של יקב תבור שיצאו במהדורה מצומצמת גרמו לאבי אפרתי להפתעה ישראלית איכותית

