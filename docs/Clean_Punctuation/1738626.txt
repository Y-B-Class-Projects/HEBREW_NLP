חודש ראשון עם אפריליה מנה
האפריליה מנה האוטומטי שבמבחן ארוך הטווח ,  מבלה איתנו ביומיום ,  בא ליום מסלול וגם מבקר במוסך .  סיכום חודש ראשון
13,404 ק"מ מדד מד המרחק של האפריליה מנה בסוף החודש הראשון למבחן הארוך טווח  ( ובקצרה ,  א"ט )  ,  משמע שבחישוב מהיר ,  גמאנו עמו החודש 1,202 קילומטרים .  רובם נאספו בשימוש יומיומי ,  חלקם בשיוט אוטוסטרדות וכן על גבי מסלול ההדרכה עם פרו-ריידינג .
 החיים עם המנה מצריכים פרק הסתגלות ולא משנה מאיזה עולם אתם מגיעים ,  מאופנועים או מקטנועים .  אם מקורכם בראשון ,  הכלום הזה שנמצא מאחורי ידית האחיזה השמאלית בכידון ,  מבלבל ומלחיץ ברגעים הראשונים .  למעשה ,  גם אחרי עשרות רבות של קילומטרים ,  שתי האצבעות עדיין מגששות מדי פעם אחר מנוף המצמד שאינו קיים בבלימות או ברצון הטבעי להעביר הילוכים .
 ומנגד ,  אם מעולם הקטנועים אתם עשויים להגיע אליו ,  ה'אין קלאץ' יטריד הרבה פחות או בכלל לא ,  אבל מעצם היותו אופנוע במלוא מובן המילה  ( למרות הלעג שמשחררים רוכבים לכיוונו )  ,  מדובר בחוויה אחרת לגמרי .  אבל ,  במוקדם או במאוחר ,  מתרגלים לעניין ה'סובב וסע' ובעיר זה אפילו סוג של ברכה משום שמלבד שלא צריך להתעסק עם קלאץ'  ( בלי להישמע מפונק מדי )  ,  אופי הפעולה של התיבה הרציפה שלו מונע בעצם מהרוכב התמודדות עם תחומי סל"ד שמנועי האופנועים לרוב רדומים בהם  ( סל"ד נמוך מדי )  ,  בעיקר בזחילות איטיות בתנועה צפופה .
 מחוץ לעיר לעומת זאת ,  למרות יעילותו של מצב הטורינג ,  לרוב בחרנו להשתמש באופציה הידנית  ( ספורט מניואל )  ולברור מבין 7 יחסי העברה קבועים שמדמים הילוכים בתיבה על ידי הלחיצים שעל הכידון או הרגלית .  זה המצב המועדף גם על המסלול .
 למרות שזה לא המקום המועדף על המנה ,  לקחנו אותו גם אל מסלול ההדרכה של פרו-ריידינג בכוכב יאיר לכמה שעות של אימון מסלול ושיפור יכולות ,  בסביבה הבטוחה ביותר לרוכב - ללא כלי רכב אחרים מסביב או גדרות בטיחות מאיימים .  במסלול ,  על העניין האוטומטי התגברנו כאמור עם בחירת המצב הידני ,  ואפילו הצלחנו ליהנות ממנו ,  אבל בשאר הסעיפים ,  המנה הבהיר את הגבול מהר יחסית .  
המתלים הרכים שלו שמרגישים יופי ביומיום ,  מפגינים רכות מוגזמת על המסלול ואף גורמים לנדנוד מציק מאחור ואחר כך גם מלפנים כשמעלים את הקצב ומגבירים את ההטיה .  הדבר דרש מאתנו לעצור ולהקשיח את אשר ניתן להקשיח  ( מתלה אחורי בלבד )  ולמרות השיפור המורגש ,  המנה מבהיר שרכיבה ספורטיבית על קצות הצמיגים היא אפשרית אבל לא הכי מהנה .  גם תנוחת הרכיבה הניטרלית מאוד והזקופה מתאימה פחות לעבודה כזו ויותר לרכיבות עירוניות ובינעירוניות נינוחות .  באופן אישי ,  הייתי קונה לו כידון נמוך יותר שמאפשר מעט יותר רכינה לפנים .  בכל מקרה ,  אנו נמשיך לבקר עמו במסלול .
 למרות שהמנה מתגלגל כאן כבר למעלה משנה ,  העובדה שהוא נמכר באחדות בלבד בישראל גורמת לו להיות מוכר ולא מוכר כאן .  כל הרוכבים שמעו על האופנוע האוטומטי הזה ,  אבל מעטים זכו לראותו מקרוב או אף לרכב עליו .  ולכן ,  במפגשים האקראיים והלא אקראיים שערכנו עם רוכבים אחרים ,  עלינו על משהו מאוד מעניין - התיבה האוטומטית כלל לא מרתיעה רוכבים וותיקים או מכורים ,  להיפך ,  כמה מהם התוודו שביומיום הם מייחלים לאחת כזו .  שנית ,  מעצם היותו אופנוע ועוד חתיכי שכזה ,  אין להם בעיה להיראות עמו .  
שלישית ,  השימושיות שלו ביומיום ותא האכסון המצוין היכן שמקובל היה למצוא את מכל הדלק הדהימו אותם .  אז היכן הבעיה ?  במחיר .  כאשר אלה שמעו שכדי לרכוש אחד כזה יש להיפרד מ-90 אלף שקלים ,  כולם ללא יוצא מן הכלל לקחו צעד אחורה .  אם המנה יתומחר בכ-10 אחוזים בלבד מעל לסופר קטנוע ,  הג'ילרה GP800 שתרם לו את מנועו ,  סביר מאוד להניח שנראה יותר ממנו על כבישי ישראל .
 המנה שנמסר לנו למבחן הארוך טווח היה כאמור אופנוע ההדגמה של היבואן ולכן צבר קילומטרים רבים כל כך .  עם קשר לכך או ללא ,  באמצע החודש הראשון החל המנה להפגין קשיי התנעה .  לחיצה על המתג הרלוונטי הייתה מסתיימת ב'קלאק' מתחת למנוע ולא בהתנעה ,  אלא לאחר התעקשות שלעיתים נמשכה מספר דקות .  מספר ימים אחר כך ,  גם נורת אזהרה אדומה החלה להידלק מדי פעם בלוח המחוונים  ( משולש אדום המציין אזהרה כללית )  בזמן האצות .
 בשל כך ,  תאמנו ביקור במוסך המרכזי של 'עופר אבניר' ושם לאחר קליטה מהירה האופנוע נבדק ונמצא כי המתנע  ( סטרטר )  אינו במיטבו  ( לכן קשיי ההתנעה )  וגם יוניט לחץ השמן במנוע אינה תקינה ,  ככל הנראה בשל בעיית חיווט  ( בידוד שהתפורר )  .  שני החלקים הוחלפו במסגרת האחריות וללא עלות וכעבור 3 שעות ,  לאחר בדיקה כללית ושימון השרשרת ,  האופנוע נמסר לידנו חזרה .  לאחר התיקון ,  שתי הבעיות נעלמו - האופנוע מניע באופן מידי ונורת האזהרה אינה מהבהבת .  גם מעקב אחר מפלס השמן במנוע במהלך החודש גילה כי אן כל צריכת שמן נראית לעין במנוע .
 בחודש הבא ,  ננסה כמובן להוסיף ולצבור על גבו קילומטרים חשובים וננסה אף להגיע לטיפול המתוכנן במוסך ל-15,000 ק"מ .  במסגרת הזו נשקול גם החלפת צמיגים לטריים יותר  ( קדמי מעט יבש )  ואחורי מתאים יותר במקום הפירלי סופר קורסה הספורטיבי שפחות מתאים לו .  
כמו כן ,  שמנו לב כי רבים מכם הגיבו לאייטם הפותח את מבחן הארוך טווח למנה ,  כשראו אותנו מתנהלים על גבו .  אז לחודש הבא ,  אם ראיתם אותנו ,  אל תתביישו להרים יד לשלום ולציין בתגובות מי אתם ,  על מה רכבתם ובאיזו הזדמנות ראיתם אותנו ,  כדי שגם אנחנו נזהה .
 
חודש ראשון עם אפריליה מנה
האפריליה מנה האוטומטי שבמבחן ארוך הטווח ,  מבלה איתנו ביומיום ,  בא ליום מסלול וגם מבקר במוסך .  סיכום חודש ראשון

