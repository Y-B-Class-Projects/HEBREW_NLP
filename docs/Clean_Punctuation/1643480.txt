בית"ר : " עכשיו מה שנשאר זה לא לעשות בושות "
 הצבת המטרות המבולגנת בלבלה את הבית"רים ,  שרוצים להציל את הכבוד .  אוהדים הגיעו לאימון הקבוצה וקראו לשום להתפטר
התבוסה למכבי חיפה 3:0 אמש  ( ראשון )  במסגרת המחזור ה-22 של ליגת העל לא הפתיעה אף אחד בבית"ר ירושלים ,  על אף התקווה לנסות ולגנוב נקודות מהאלופה .  הבלם אריק בנאדו סיכם את זה אמש כשאמר  " מכבי חיפה קבוצה יותר טובה מאיתנו וזאת עובדה שאי אפשר לערער עליה .  לנו נותר רק להוריד את הכובע בפניהם ",  ובכך ייצג את האווירה בחדר ההלבשה .
" העונה ,  זו לא בושה להפסיד לחיפה בבית ",  אמר אחד משחקני הקבוצה , " ולצערנו ,  עם איך שאנחנו נראים השנה תוצאות רעות לא זרות לנו גם ככה .  לא צריך להתרגש יותר מדי מהתבוסה הזאת אלא להסתכל הלאה אל מה שנשאר לנו מהעונה ". 
המטרות של בית"ר ,  על אף שהן משתנות חדשות לבקרים על ידי ראשיה ,  עומדות כרגע על הצלחה בגביע והעפלה לפלייאוף העליון בסיום העונה הסדירה .  נכון לעכשיו מחזיקת הגביע מדורגת במקום השישי והאחרון ממנו מגיעים אל הפלייאוף העליון ,  אך היא מקדימה את הפועל באר שבע רק בזכות הפרש שערים עדיף .  בשמונת המחזורים הנותרים מצפים לבית"ר מספר מפגשים קלים יחסית מול ארבע העולות החדשות ,  אך גם משחק נגד מכבי תל אביב בטדי וקרב ראש בראש עם היריבות על הכרטיס לפלייאוף - מכבי נתניה ומ.ס .  אשדוד .
" זה התחיל בהצהרה שרצים לכל התארים ,  המשיך בהנמכת ציפיות ,  ואז שוב ריצה לכל התארים ,  ואז מקום חמישי ,  ואז מקום שישי ,  ואז גביע הטוטו ",  משחזר שחקן בקבוצה את הצבת המטרות המבולגנת של המועדון . " עכשיו מה שנשאר זה לא לעשות בושות ולסיים בפלייאוף העליון .  אנחנו כרגע תלויים רק בעצמנו בנושא הזה ונקווה לא נפשל .  נעשה הכול כדי לזכות בגביע שלישי ברציפות ,  ונקווה שההגרלה תפעל לטובתנו ". 
באימון השחרור שערכה הקבוצה היום  ( שני )  הגיעו מספר מאוהדי הקבוצה וקיללו את המאמן שום .  האוהדים קראו למאמן להתפטר ,  זאת בהמשך לקריאות מהמשחק אתמול בטדי וכן ברוב במשחקי העונה .  
האוהדים שהגיעו ירדו לכר הדשא ואף חדרו לחדר ההלבשה של הקבוצה ,  אך עוזר המאמן דוד אמסלם ,  הנחשב אחד הסמלים המודרניים של המועדון ,  דיבר עם האוהדים וביקש מהם לעזוב את המתחם ולאפשר לקבוצה להתאמן .  אמסלם אמר להם שהוא מבין את כאבם ,  אך הם לא יכולים להפריע לקבוצה בצד המקצועי .  האוהדים קיבלו את דבריו של עוזר המאמן ויצאו אל מחוץ לתחומי המתקן כאשר הם מחכים לשחקנים ליד הרכבים על מנת לדבר על ליבם .
 
בית"ר : " עכשיו מה שנשאר זה לא לעשות בושות "
 הצבת המטרות המבולגנת בלבלה את הבית"רים ,  שרוצים להציל את הכבוד .  אוהדים הגיעו לאימון הקבוצה וקראו לשום להתפטר

