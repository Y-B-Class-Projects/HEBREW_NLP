גם בית המשפט נגד הקורקינט
דחה עתירה של בעל עסק כנגד משרד התחבורה לאחר שהחרים לו קורקינטים חשמליים . " מדובר בהרכבה פיראטית של טלאי על טלאי "
 בית משפט השלום בתל-אביב דחה בקשתו של בעל עסק הנותן שירות לקורקינטים חשמליים לאחר שעתר כנגד פעילות משרד התחבורה להחרמתם ,  ובכך קבע אף הוא כי מדובר בכלי אסור .  כזכור ,  ביום ה-15 לדצמבר 2009 פשטו נציגי אגף הרכב של משרד התחבורה על עשרות בתי עסק בגוש דן והחרימו מאות קורקינטים ,  סקייטבורדים ואופניים חשמליים האסורים בשיווק בישראל .  יש לציין כי החוק מתיר מכירת קורקינטים חשמליים בהתקיים שלושה תנאים :  מהירות מרבית 12 קמ"ש ,  משקל מרבי 12 ק"ג והספק מנוע שלא יעלה על 100 וואט .
 השופט ציון קפאח לא התרשם מדבריו של עודד בר ,  הבעלים של 'סקוטר סנטר בע"מ' שבבעלותו שני בתי עסק ,  בתל-אביב וגבעתיים .  בר טען בעתירתו כי למשרד התחבורה כלל לא הייתה סמכות לבצע את ההחרמות וכי כלל אין מדובר ברכב מנועי כמוגדר בתקנות התעבורה ובכל מקרה ניתן היה למצוא חלופות ראויות להחרמה כמו פירוק המנועים החשמליים למשל .  
בר מחזיק בשני בתי עסק כאמור ,  כאשר לדבריו אחד משמש כאולם תצוגה והשני כמרכז שירות ובכל מקרה אין הוא עוסק במכירת כלים אלא בחלקים בלבד .  בין הכלים שהוחרמו היו כאלה עם מנועים בהספקים של 500 וואט ומעלה ,  קורקינט ואופניים המונעים במנועי בנזין ואפניים חשמליים בהספק של 350 וואט ואשר לחלקם מהירות מרבית של 65 קמ"ש .  לטענתו של בר ,  אלה שייכים ללקוחות שביקשו לתקנם אצלו .
 במשרד התחבורה לא התרשמו מטענותיו של בר וטענו מנגד כי כן מדובר בכלי רכב מנועיים על פי פקודות התעבורה וכי הם מסוכנים למשתמש והסביבה ויש להרחיקם מהכביש .  כמו כן נטען כי בר מייצר ונותן שירותים לרכב מנועי ומוכר מוצרי תעבורה ללא כל רישיון מתאים לעסוק בכך .  עוד ביקשו מבית המשפט שלא יענה לעתירתו של בר היות וזה עלול לסכל את פעילות המשרד במאבקם כנגד כלים אלה .
 בהחלטתו אומר השופט קפאח כי מדובר בתפיסה חוקית היות ו"קם יסוד סביר להניח שנעברה עבירה ".  עוד בהחלטתו הוא מוסיף כי  " עצם החזקת התפוסים והשימוש בהם ,  לרבות מכירתם ותיקונם ,  היא אסורה על פי חוק ".  ההיגיון העומד ביסוד החלטתו הוא שמירה על חיי אדם ,  היות ו"מדובר בהרכבה פיראטית של טלאי על טלאי ". 

גם בית המשפט נגד הקורקינט
דחה עתירה של בעל עסק כנגד משרד התחבורה לאחר שהחרים לו קורקינטים חשמליים . " מדובר בהרכבה פיראטית של טלאי על טלאי "
 
