כבר יש יותר מזקנה אחת במסדרונות בבתי החולים 
מערכת הבריאות
 >  >  באחרונה התבשרנו כי משרד הבריאות הורה למד"א שלא להפנות מטופלים לבתי החולים ברזילי באשקלון ,  שיבא בתל השומר והעמק בעפולה ,  עקב העומס הרב על המחלקות הפנימיות וחדרי המיון בבתי חולים אלה .  בחינת נתוני הפעילות של בתי החולים הכלליים האחרים בישראל מלמדת שעומס זה הוא נחלתם של כל בתי החולים הכלליים במדינה .  שיעורי התפוסה בבתי החולים הכלליים בישראל הם מהגבוהים בעולם המערבי ונמצאים במגמת עלייה זה שנים .  ב-2008 הגיע שיעור התפוסה במיטות הכלליות ל-96% בממוצע שנתי בכלל המחלקות ,  ולשיעור של יותר מ-100% במחלקות הפנימיות .  למצב זה אין אח ורע בשום מדינה בעולם המערבי .  התופעה של מיטות מסדרון חדלה כבר מזמן להיות תופעת חורף טיפוסית ונהפכה לתופעת קבע במציאות האשפוז הישראלית .  במצב שנוצר ,  חולים רבים מאושפזים בתנאים קשים ולא ניתן לטפל בהם ברמה הרפואית הנדרשת ,  תוך שמירה על פרטיותם וכבודם .  עומס החולים על כמות נתונה של מיטות וסגל רפואי מחייב את בתי החולים לתחלופה גבוהה של חולים ,  והדבר בא לידי ביטוי ,  בין השאר ,  בשהייה הממוצעת הנמוכה של החולים בבית החולים :  שהייה זו היא כיום ארבעה ימים בממוצע לחולה - מספר מהנמוכים ביותר במדינות oecd .  לתפוסה הגבוהה ולשהייה הנמוכה בבתי החולים הכלליים יש סיבה מרכזית אחת :  מספר המיטות הנמוך לאשפוז כללי בישראל .  שיעור המיטות הכלליות נמצא במגמה מתמשכת של ירידה ובארבע השנים האחרונות יש הקפאה מוחלטת של הוספת מיטות .  קצב הגידול במספר המיטות הכלליות לא מבטא זה שנים את קצב הגידול באוכלוסייה  ( וגם לא את קצב הזדקנות של האוכלוסייה )  :  בעשר השנים האחרונות גדלה אוכלוסיית ישראל בכ-22% לעומת גידול מקביל של 6% בלבד במספר המיטות .  מ-2000 גדלה האוכלוסייה בישראל בכמיליון נפש לעומת גידול של 400 מיטות לאשפוז כללי בלבד .  שיעור מיטות האשפוז ירד בעשר השנים האחרונות ביותר מ-10% וכיום הוא כ-1.9 מיטות לאלף נפש - השיעור הנמוך ביותר בקרב מדינות oecd  ( לבד ממקסיקו )  .  שיעור זה אף עשוי לרדת בשנים הקרובות ,  שכן גם אם תתקבל כיום החלטה על הוספת מיטות ,  הן יהיו זמינות רק בעוד ארבע-חמש שנים .  בידי משרד הבריאות קיימת זה שנים תוכנית להוספת מיטות המבוססת על חיזוי הביקוש לשירותי אשפוז בטווח הקצר  ( 2015 )  והארוך  ( 2025 )  .  במסגרת התוכנית מוצע להעלות את שיעור המיטות ל-2.2 מיטות לאלף נפש ,  שמשמעותו הוספת כ-3,000 מיטות ,  חלקן במסגרת בתי חולים קיימים וחלקן במסגרת בתי חולים חדשים .  רק ביצועה המיידי של התוכנית עשוי להקל על מצוקת האשפוז המחריפה בישראל .  הכותב הוא פרופסור חבר במחלקה לניהול מערכות בריאות באוניברסיטת בן גוריון ולשעבר סמנכ"ל לכלכלה במשרד הבריאות

כבר יש יותר מזקנה אחת במסדרונות בבתי החולים 
מערכת הבריאות

