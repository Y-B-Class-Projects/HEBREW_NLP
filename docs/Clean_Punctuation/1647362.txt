איפור חדיש
חצאית המיני של פרדי מרקורי ,  השיער האדום של דיוויד בואי ומראה הזברה של איגי דיין .  לקראת פורים ,  קיבלה דנה קסלר השראה מהמוזיקאים שלא צריכים סיבה להתחפש
מי שטרם בחר לעצמו תחפושת יכול לספוג לא מעט השראה מאסופת הקליפים הבאה .  לקראת החג קיבץ המדור כמה קליפים פורימיים ברוחם .  אף אחד מהם אינו של ליידי גאגא ,  וגם לא של כל להקות האינדי המתחכמות של השנים האחרונות שמחברות בין שירים עצובים לקליפים שמתחפשים בהם לחיות .
 אחד האימג'ים האיקוניים של האייטיז הוא פרדי מרקורי שואב אבק בחצאית מיני ,  עקבים ,  ציצים ,  פאה ושפם .  במסגרת פרודיה לאופרת הסבון הבריטית הוותיקה Coronation Street התלבשו כל ארבעת חברי קווין בדראג .  בקטע אחר בקליפ מצטרף מרקורי לבלט המלכותי בתפקיד רקדן הבלט הרוסי המנוח ואצלב ניז'ינסקי .  מרקורי הסכים לגלח את השפם כדי להיות אמין יותר בתור ניז'ינסקי ,  אבל השאיר אותו בתפקיד הפרחה המנצ'סטרית .
 הדרך הקלה לשלאגר היא לבצע להיט נושן ונשכח ,  ולשדרג אותו על ידי לוק קיצוני וקליפ מטופש .  זה בדיוק מה שעשה ההרכב הלונדוני Doctor and the Medics באייטיז עם שיר הסיקסטיז  " Spirit in the Sky "  של נורמן גרינבאום .  17 שנה לאחר המקור הקליט הדוקטור את השיר מחדש והגיע עם הביצוע למקום הראשון במצעד בלא פחות מ-32 מדינות .  הלוק של ההרכב ,  ששילב אופנה גותית ,  קמצוצי פסיכדליה ותיאטרון קבוקי ,  ראוי במיוחד להערכה .  אמנם הפאה הפושטית של המתופף קצת מביכה ,  אבל אי אפשר שלא להעריך את מראה  " כלתו של פרנקנשטיין "  של זמרות הליווי  ( המכונות The Anadin Brother ,  על שם מותג משככי הכאבים הבריטי )  .
 בלהיט הפרידה שלו מתקופת הגלאם ,  ממצה דיוויד בואי את אתוס משחקי הג'נדר של הז'אנר  בטקסט וגם במראה כמובן .  עם שיער אדום בתספורת נוצות ,  רטייה של פיראט פלוס עגיל ג'יפסי תואם ,  אוברול אדום ,  מגפי פלטפורמה ומטפחת על הצוואר ,  מדגמן בואי את מיטב אופנת הגלאם הנוצצת של המחצית הראשונה של הסבנטיז .
 לפני שנה בדיוק הלך לעולמו לאקס אינטיריור ,  סולן מלכי הסייקובילי ,  הקראמפס .  הוא היה מעין שילוב של אלביס גותי ,  פרנקשטיין בדראג ורופא השיניים הסדיסט שגילם סטיב מרטין ב"חנות קטנה ומטריפה ".  והוא אהב ללבוש בגדים עשויים ויניל .  ובזמן שלאקס התפתל והשתולל ,  עמדה לידו אשתו הגיטריסטית  נסיכת הקרח פויזן אייבי  באדישות קולית .
 הקראמפס הצטיינו בהופעות חיות תיאטרליות והכניסו אלמנט חזק של פרפורמנס לעולם הפאנק .  אמנם  " בחורה ערומה נופלת במדרגות "  הוא שיר מאוחר שלהם ,  מאמצע שנות התשעים ,  אבל הקליפ שלו מתאים בול לאווירת החג .
 אצל הביסטי בויז כל יום פורים .  הבחורים האלה אוהבים להתחפש ,  והם עשו את זה הכי טוב כשספייק ג'ונז הפך אותם לכוכבי סדרת משטרה סבנטיזית משופמים בקליפ לSabotage .  כמה שנים מאוחר יותר נכנסו שלושת הראפרים היהודים לחליפות פועלי בניין יפניים ,  שנראים כמו חליפות של פאוואר ריינג'רס ,  ונסעו לטוקיו לצלם פרודיה לסרט מפלצות יפני לקליפ של Intergalactic .
 טויה ווילקוקס ,  רעייתו של גיטריסט קינג קרימזון רוברט פריפ ,  הייתה דמות אקסצנטרית על מפת הפופ הבריטית מאז ימי הפאנק .  בסוף שנות השבעים ותחילת שנות השמונים היא עמדה בחזית להקה הנושאת את שמה הפרטי ,  וצווחה חזק יותר מכל ג'ינג'ית אחרת .  לא שהיו חסרות באייטיז בחורות עם לוק משוגע ,  אבל ליד טויה אפילו סינדי לאופר נראית כמו מזכירה בסוכנות ביטוח .  הנה הגברת ברגע שיא ,  עם תספורת האצבע בשטקר המפורסמת שלה .
 מובן שדראג הוא אחת האופציות הקלות והזמינות ביותר עבור גברים בפורים ,  אבל גם אם מדובר רק ביום אחד בשנה ,  מדובר באקט רב רושם .  ודיוויין הוא ההוכחה הניצחת שלא צריך רגליים ארוכות ודקות בשביל להיות דראג-קווין מוצלחת .
 דיוויין ,  שנולד בשם גלן מילסטד ,  היה חבר ילדות שמנמן של מי שיהפוך להיות אחד מקולנועני הקאלט המובילים של אמריקה ,  ג'ון ווטרס .  הם הכירו בבית-ספר בבולטימור והתחברו בגלל ששניהם היו לא מקובלים ושניהם אהבו להתמסטל .  מי היה מאמין שגלן השמן יהפוך לדראג-קווין השערורייתי ביותר בהיסטוריה ,  עם לוק מבהיל שהוא שילוב של ג'יין מאנספילד ,  משה איש כסית ובובו הליצן ?  כנראה שרק ווטרס ,  שעבורו דיוויין הייתה מוזה .  בנוסף לקריירת משחק בעולם הקאמפי של ווטרס ,  נהיה דיוויין גם כוכב דיסקו והיי-אנרג'י .  בלהיט הזה הוא משתף את הקהל בדעתו על עצמו .
 Shonen Knife ,  הלהקה החמודה בעולם ,  פועלת מתחילת שנות השמונים ועושה באבלגאם פופ דרך הפילטר של הראמונז .  במשך השנים צברו שלושת היפניות מעריצים רבים  מתרסטון מור ועד קורט קוביין  וכשזה מגיע לגראז'-פופ בטעם מרשמלו ובצבע מסטיק ,  שונן נייף עוקפות את כל היתר בסיבוב .
 להקתו של חיים ויץ החיפאי ,  הוא ג'ין סימונס השדון ,  עשתה קריירה מרוק-כבד מטופש ,  תחפושות אקסטרווגנטיות ואיפור פנים קונספטואלי ,  שבמסגרתו נושא כל חבר להקה פרסונה סימבולית אחרת ,  משועל ועד איש חלל .  בסבנטיז התחפשו ילדים לקיס אפילו בארץ  לדעתי הגיע הזמן להחזיר את התחפושת הזו לאופנה .
 האגדה מספרת שאדם אנט ניגש למלקולם מקלארן ,  האיש שהמציא את הסקס פיסטולס ,  וביקש ממנו לנהל אותו .  מקלארן אמר לו שאין לו זמן אבל נתן לו עצה אחת ,  על חשבון הבית :  לצייר פס לבן על האף .  אדם לקח את העצה והגיע לראש המצעד ב-81' עם שני להיטים רצופים .  הקליפים ממקמים אותו במאה ה-19  פעם בתור שודד דרכים מגונדר ופעם בתור נסיך עם פסים מצוירים על הלחי .
 אחד מכוכבי הסינתפופ החביבים עלי הוא הווארד ג'ונס .  אמנם היום הוא דומה לג'ון ליתגו ,  אבל תראו איזה חמוד הוא היה ב-84' ,  כשהוא הסתובב ברחובות לונדון ובירך לשלום את העוברים והשווים .  כיאה לקליפ של שיר שמטרתו לקדם את השלום והאחווה בין העמים ,  לבש ג'ונס חולצה עם דגלים של מדינות שונות ,  שמשתלבת נהדר עם התספורת וכל היתר לטוטאל-לוק אייטיזי קיצוני במיוחד .  לג'ונס מצטרפים בקליפ סטטיסטים בתלבושות פולקלור שונות ,  ממש כמו תחפושות האולדסקול שאליהם היינו מתחפשים בפורים באייטיז  סינית בקימונו ,  רקדנית ספרדיה וכאלה .  ובסוף הקליפ בני כל העמים חוצים את התמזה בצעדי דילוג קלילים לצלילי השיר המעולה .  מדובר ברגע VHI-Classics לא פחות ממושלם .
 קבלו את מייקל בנסון בדראג  בתפקיד המלאכית המענטזת - ואיגי דיין בתור זברה חמודה בקליפ הקלאסי של משינה ל"שלח לי מלאך "  מ"זהו זה ".  כמו שאמר אחד הטוקבקיסטים ביוטיוב : " איפה יש היום דברים כאלה ?  ".  לשאלתו :  ביוטיוב .
 ברור שהקליפ של משינה הושפע מהקליפ של It Must be Love של מאדנס ,  אבל יותר מזה נראה לי שהוא הושפע מהקליפ של Why Can't I Be You ?  של הקיור שיצא באותה שנה ,  ומתגאה גם הוא בתחפושות ובכוריאוגרפיה של להקת בנים .  וכמו שפרדי מרקורי השאיר את השפם כשהתחפש לבחורה ,  כך גם הסולן רוברט סמית לא מוותר על התסרוקת ,  הליפסטיק ונעלי ההתעמלות הלבנות אפילו כשהוא דב .
 אני לא בטוחה לגבי הדיוק ההיסטורי של התחפושות בקליפ של Safety Dance  להיטה הגדול של להקת הניו-וייב בקנדית Men Without Hats  אבל מהקליפ נראה שהיה שמח בכפרים בימי הביניים .  במיוחד אם יש בהם גמד בתחפושת של ליצן חצר .
 פרס ההרכב שמתלבש הכי אידיוטי מגיע לצמד Haysi Fantayzee שחוץ מגרדרובה מפוקפקת באמת לא היה לו יותר מדי מה להציע .  לשני חברי הצמד היו ראסטות .  הם לבשו בלויים משודרגים ,  ולמעשה הביאו למצעדים את אופנת ההומלסים הנוצצים  ( לפעמים הבחורה עשתה את זה בביקיני )  .  היוטיוב מלא בגרסאות שונות ללהיטיהם המעטים ,  ובכל אחד מהקליפים ניתן להתרשם מוורסיה מעט שונה של הלוק .
 
איפור חדיש
חצאית המיני של פרדי מרקורי ,  השיער האדום של דיוויד בואי ומראה הזברה של איגי דיין .  לקראת פורים ,  קיבלה דנה קסלר השראה מהמוזיקאים שלא צריכים סיבה להתחפש

