מחתימה דרכון בקסטרו
נטע-לי בלף ,  בחורה גדולה מהחיים ,  לא נוהגת למצוא בגדים בארץ .  מדור מלתחה מלאה הוציא אותה לסיבוב רשתות כדי לבדוק מה יש להן להציע לנשים עם עוצמה
המשימה :  לבדוק מה יש לרשתות האופנה הגדולות להציע למי שרוצה להעשיר את המלתחה ,  ובאה עם ארנק תפוח ובטן מלאה .  הדרך :  להתעלק על נטע-לי בלף ,  בת 22 מתל אביב ,  פאשיוניסטה מושבעת ,  פצצת אנרגיה כובשת ובחורה גדולה מהחיים ,  בגדול .  היא חיה בפלורנטין ,  חולמת על ניו יורק סיטי ובינתיים מתרוצצת רוב היום בין מכונת הקפה לשולחנות בבית הקפה לאביט ,  שם היא עובדת .  הרעיון הראשוני היה להתלוות אליה למסע קניות בחנויות החביבות עליה בתל אביב ,  כך שנוכל להתחקות אחר הבחירות האופנתיות שלה וליישם בבית .  תחקירון קצרצר מוטט את תוכניותינו כמגדל פנקייקים .  מתברר שנטע-לי לא עושה כמעט שופינג בארץ .  איפה היא קונה ?  בעיקר בלונדון ,  ברשתות כמו פריים-מרק ,  טופ-שופ ,  h & m ,  כאלה מין .  מדי פעם היא פוקדת את שוק בצלאל ועושה השלמות ,  ולאחרונה היא גם מצאה ג'ינס מוצלח ב-TNT עודפים .  שתדעו .
 החלטנו ,  אם כן ,  להיענות לאתגר ולגלם את התפקיד החביב עלינו :  דון קיחוטה אופנתי ,  ולצאת עם נטע-לי למסע קניות מרושת בדיזנגוף סנטר ,  שבו נוכיח לה שעם קצת תושייה ,  גם שם היא יכולה למצוא פריטים שיהלמו את מידותיה הטובות .  על המפה :  קסטרו ,  פול אנד בר ,  זארה ופוקס .  הקווים המנחים :  מחשופים עגולים שיאריכו לנטע-לי את הצוואר ויבליטו את החזה המפואר ,  חצאיות ומכנסיים עם מותניים גבוהים ,  שיארזו היטב את הישבן והבטן ויאריכו את הרגליים ,  ושרוולים שמכסים את הזרועות .  
ראשונה במסע הייתה חנות הדגל של קסטרו ,  בה מקדמת את פני הבאים בובת ענק של רגליה הגזעיות של אליסה בארץ הפלאות ,  כנראה אחרי כמה ביסקוויטים יותר מדי .  חשנו מעודדות .  שומה על חנות שמתהדרת בבובה שכזו להחזיק בגדים בשבילה ,  הלוא .
 אז זהו ,  שלא .  על אף רצונה הטוב של המוכרת בחנות לסייע - תאילנדית חביבה שנאבקת בשפה העברית ,  אבל אוחזת בתודעת שירות מופתית ומצליבה מבטים מהקצה השני של החנות בקריאות  " יס ,  דארלינג !  "  - כל דגם מוצלח שאיתרנו עבור נטע-לי לא נמצא במידה הרצויה :  חצאית שחורה בגזרה גבוהה עם תיפורים מחטבים ,  טוניקת כפתורים עם פסים מאורכים ושמלת מיני שחורה עם דוגמת תחרה במרכזה ,  שיכלה לעבוד יפה עם הגזרה של נטעלי ולהסיט את תשומת הלב מהמותניים .  חבל ,  דווקא יש פוטנציאל .  הפריט היחידי בחנות שהחמיא לגזרתה של נטע-לי הוא שמלת קוקטייל תכולה בשילוב פסי סאטן בצדדים ,  עם כיווצים יפים בחזה והרבה בד באיזור המותניים .  לקחנו .
 הלאה .  המשכנו לפול אנד בר  ( משוך ודוב ,  כפי שהיא מכונה בחיבה על ידי מעטים וטובים )  ,  רשת שמצטיינת באופנה צעירה וסמי-ספורטיבית ,  אבל מתעלמת במופגן מצעירות ספורטיביות ברוחן במידות שמעבר לגבול ה-40 .  גם כאן ,  דגמים עם פוטנציאל העלו סצינות מבאסות בחדר ההלבשה .  שוב ,  הסתפקנו ב"שאריות ":  חצאית מיני שחורה בגזרה גבוהה ,  שלו הייתה מעט יותר ארוכה ,  הייתה מושלמת ,  וחולצה בעלת מחשוף עגול ועמוק עם גב פתוח שנסגר בפפיון יפה .  לא אידיאלי ,  אבל פ'סדר .
 המשכנו לזארה .  כאן ,  המידות נעצרות ב-42 ,  אבל לפחות נדיבות יותר עם ההיקפים .  מתוך מבחר לא קטן ,  הרכבנו לנטע-לי תלבושת שכוללת מכנסוני ג'ינס ,  שבשילוב עם גרביונים שחורים שמצרים את הירכיים והשוקיים ,  יוצרים אשליה של רגליים ארוכות וחטובות יותר .  שילבנו אותם עם חולצת טריקו עם הדפס חתולי ,  בעלת שרוולים ארוכים יחסית שמחניפים לזרועות ,  וצעיף שחור שכרכנו לאורך .  ניצחון .
 סופו של היום הזה בפוקס ,  רשת ישראלית עממית ,  שאמורה להבין יותר מכל את מבנה אגן הים התיכון המתרחב .  זה נגמר במפח נפש ,  ובייגלה רומני מהמאפייה .  חנות שלמה מחופה פוסטרים כעורים במכוון של בר רפאלי ונועם טור  ( זה חייב להיראות זול גם בקטלוג ,  כנראה )  ,  ורק חולצה אחת ראויה .  וגם זה בקושי .  למען האמת ,  את הבגדים שמצאנו בפוקס לא היינו לובשים בשום מידה שהיא .  קולקציית הקיץ שנצפתה בחנות היא לא יותר מגיבוב שמעטס חסר חן או חוט שדרה סגנוני .  למעשה ,  המוכרות נראות כאילו אם לא ימלקו לנו את הראש על הבלגן שעשינו ,  יבחרו לשלוח יד בנפשן באמצעות קולב מרוב שעמום .
 נסכם את השופינג בקריאה נואשת לרשת קסטרו  יש לכם אחלה מן אחלה של דגמים ,  פרגנו להם ולנו קצת יותר בד .
 זארה  חולצת טריקו עם הדפס חתול :  139.90 שקלים ;  מכנסוני ג'ינס :  169.90 שקלים ;  צעיף שחור :  89.90 שקלים .
 פוקס  חולצה לבנה 99.90 שקלים ;  מכנסיים כחולים :  149.90 שקלים .
 פול אנד בר  חצאית שחורה :  89.90 שקלים ;  חולצה כחולה עם מפתח רחב ופפיון בגב :  129.90 שקלים
קסטרו :  שמלה 199.90 שקלים .
 
מחתימה דרכון בקסטרו
נטע-לי בלף ,  בחורה גדולה מהחיים ,  לא נוהגת למצוא בגדים בארץ .  מדור מלתחה מלאה הוציא אותה לסיבוב רשתות כדי לבדוק מה יש להן להציע לנשים עם עוצמה

