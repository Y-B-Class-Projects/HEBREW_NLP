מר חזקיהו ,  תדליק את האור
החלטה פזיזה
 >  >  האם הקבלנים ,  הפועלים ללא לאות מזה זמן רב להכחיד באמצעות מערך יחסי ציבור ,  לובי ומערכונים ב"ארץ נהדרת "  את תופעת קבוצות הרכישה ,  מצאו את החור בסכר ?  עד כה נתקלו כל ניסיונותיהם להניע גורמים כמו משרד השיכון ורשות המסים בוועדות שהקשיבו ,  התייעצו והתווכחו - אך מנקודת מבטם של הקבלנים ,  התמהמהו יותר מדי בהורדת השאלטר על תופעת קבוצות הרכישה המאיימת עליהם .  והנה ,  הופיע הברבור השחור ,  רוני חזקיהו ,  ופעל לבסוף בדרך שקיווינו כי כבר חלפה מהעולם - נעשה ונשמע :  קודם נודיע לכל הבנקים שרמת הסיכון בקבוצות רכישה היא 100% ,  ורק לאחר מכן נפנה אליהם לקבלת מידע .  כך ניתן יהיה לעבור למטרה הבאה מבלי שחלילה מישהו יבלבל את המפקח על הבנקים עם העובדות .  ומהן העובדות מנקודת ראותם של הבנקים ?  ניסיון העבר עם קבוצות רכישה מראה שאין קריסות .  הרי הקרקע היא בבעלות הקבוצה ,  לטובת הבנק נרשמת משכנתא בדרגה ראשונה והמשתתפים מעמידים הון עצמי של כ-35% .  שיעור הריבית בקבוצות רכישה בתקופת ביצוע הפרויקט תמיד גבוה מהריבית למשכנתאות ,  ובכך מגלם סיכון .  הבנק בוחן את המימון בשני שלבים :  השלב הראשון הוא רכישת הקרקע ,  ובמסגרתו לרוב הבנק מממן 20%-50% לכל היותר משווי הרכישה וכנגד מקבל משכנתא ראשונה והתחייבות אישית של הרוכשים ,  המחויבים למסגרות האשראי .  בשלב השני מעמיד הבנק את עיקר המימון ,  שניתן רק לאחר היתר בנייה ,  חתימת הסכמים עם אדריכל ,  יועצים ,  חברת ניהול הנדסי וקבלן מפתח הקוצב לוח זמנים .  בשלב זה מתקבל אומדן מדויק של עלויות הבנייה ,  וגם אז המימון ניתן רק כנגד התקדמות העבודות בפועל בשטח .  בהענקת הלוואות לקבוצות רכישה ,  הבנק אינו חשוף לסיכון של ירידת מחירי הדירות בשוק - הרי כולן שווקו מראש .  לעומת זאת ,  בליווי בנקאי של יזם ,  מצב של ירידת מחירים עלול לגרור עצירה ארוכה במכירות שתעכב את הפרויקט ותסכן אותו .  הבנק אינו חשוף לסיכון של כל עלות הבנייה ועלות הקרקע ,  בדומה לליווי של קבלן ,  שם עד לגמר הבנייה הבנק מנפיק לרוכשים ערבויות חוק מכר על הסכומים הכוללים .  האם ההחלטה ששוגרה לבנקים ביום רביעי נבעה מלחצים או סתם מיד קלה על ההדק ?  קשה לדעת .  על פניו נראה כי זו החלטה בינארית ,  שבה עברנו מרמת סיכון של משכנתה לרמת סיכון מירבית ללא בדיקת הטווח שביניהם .  החלטה מסוג זה חייבת להיבחן על ידי המערכת הבנקאית ,  שנהפכה לבקיאה ומנוסה בתחום קבוצות הרכישה .  ניסיון המפקח על הבנקים למנוע פגיעה עתידית במוניטין הבנקים  ( ותמיד השאלה בעיני מי )  לא יכול לפגוע בזכות הקניין הבסיסית ובחופש ההתקשרות .  החלטה שכזו ,  אם תוחל באופן רטרואקטיבי ,  תגרום לנזק ישיר ומיידי למאות ואלפי אנשים - תוצאה שאליה מן הסתם לא כיוון המשורר .  - הכותב הוא עורך דין ,  שותף הורוביץ ,  אבן ,  אוזן ושות' ויו"ר משותף של ועדת קניין מחוז תל אביב של לשכת עורכי הדין

מר חזקיהו ,  תדליק את האור
החלטה פזיזה

