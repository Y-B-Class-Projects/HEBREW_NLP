טבע מגדילה פעילות בתחום מוצרי האישה
חברת טבע הודיעה על רכישת Theramex הפועלת בתחום מוצרי האישה תמורת 360 מיליון דולר .  טבע הצהירה על כוונתה להגדיל את מחזור מכירותיה בתחום לכמיליארד דולר בשנה
חברת טבע תרכוש מחברת Merck Kgaa את חטיבת Theramex שפועלת בתחום מוצרי בריאות האישה תמורת 265 מיליון יורו  ( 360 מיליון דולר )  .  
Theramex שבסיסה במונקו ,  מעסיקה 300 איש בצרפת ובאיטליה ומשווקת מוצרים בתחום הגינקולוגיה ,  התדלדלות עצם  ( אוסטיאופורוזיס )  ,  ואמצעי מניעה ,  כולל מותגים כמוLutenyl  ,  Colpotrophine ,Orocal ו-Monazol .  
מכירותיה של Theramex ב-2009 הסתכמו ב-100 מיליון יורו .  הכנסותיה של טבע בתחום מוצרי בריאות האישה ירדו ב-9% במחצית הראשונה של 2010 בהשוואה לתקופה המקבילה ב-2009 והסתכמו ב-161 מיליון דולר .  
המכירות של מוצרי בריאות האישה ב-12 החודשים האחרונים נאמדו בכ-341 מיליון דולר וסיפקו לטבע 2.3% ממחזור המכירות שלה .  הירידה נבעה בעיקר מהשקת גירסה גנרית ל-Plan B - גלולת היום שאחרי - שפיתחה חברת באר .  טבע נכנסה לתחום בריאות האישה ,  בעיקר גלולות והתקנים למניעת הריון ,  בדצמבר 2008 כאשר רכשה את חברת באר תמורת 7.4 מיליארד דולר .  
טבע הצהירה על כוונתה להפוך מגזר פעילות זה לתחום שמחזור מכירותיו מיליארד דולר ,  אולם בקיץ 2009 השיקה החברה האמריקאית ווטסון  ( סימול WPI )  גירסה גנרית ל-Plan B וטבע איבדה נתחים משמעותיים מהשוק .  
טבע ניסתה להחזיר לעצמה את נתח השוק שאיבדה כאשר השיקה את Plan B One Step ,  הגרסה המתקדמת ל-Plan B ,  שמאפשרת למנוע הריון בעקבות מגע מיני לא מוגן על ידי נטילת גלולה אחת - בניגוד לגרסה המקורית שחייבה נטילת שתי גלולות בהפרש של 12 שעות אחת מהשנייה .  
מנהליה של טבע אמרו כי למרות הכשלון בהיערכות לתחרות הגנרית מצידה של ווטסון ,  בכוונתם לעמוד ביעד המכירות והצמיחה שקבעו למגזר בריאות האישה על ידי כניסה לשווקים גיאוגרפיים נוספים מלבד ארה"ב ,  ורכישת קטגוריות מוצרים נוספות שיתווספו לאמצעי המניעה - עיקר פעילותה בתחום זה עד כה .
 
טבע מגדילה פעילות בתחום מוצרי האישה
חברת טבע הודיעה על רכישת Theramex הפועלת בתחום מוצרי האישה תמורת 360 מיליון דולר .  טבע הצהירה על כוונתה להגדיל את מחזור מכירותיה בתחום לכמיליארד דולר בשנה

