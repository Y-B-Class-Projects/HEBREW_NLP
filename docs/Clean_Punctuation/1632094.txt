הורדות ידיים בין העובדים לממשלה 
השביתות במגזר הציבורי
 >  >  השבתת השירותים לציבור כחלק מהמאבקים בתחום השכר ותנאי העבודה של עובדי המגזר הציבורי הוא תופעה מקובלת ,  אך אין להסכים כי היא רצויה ונכונה - לבטח כאשר אינה מיושמת במידה הראויה .  האזרחים אינם בני הערובה של עובדי המגזר הציבורי שלרבים מהם שכר ,  תנאי עבודה וביטחון תעסוקתי גבוה בהרבה מזה של מקביליהם השכירים והעצמאים במגזר הפרטי .  עם זאת ,  כשמדובר בנושא עקרוני וברור שפוגע בעובדים ללא כל הצדקה והתחשבות ,  או באותם מצבים שבהם שביתה אמורה לשנות מן היסוד מציאות פוגענית כלפי עובדים ,  אפשר לקבל את מחאתם של העובדים .  ואולם נראה כי השתרש לו מעין ריטואל הבונה את התשתית להעלאות שכר לעובדי המגזר הציבורי .  ההסתדרות וועדי העובדים מחפשים אחר סיבה כלשהי כדי לפתוח בשביתה .  הסיבה יכולה להיות ישירה או עקיפה - העיקר שתהיה עילה .  שביתות פורצות על רקע  " הפרת הסכמים ",   " הזדהות עם שובתים אחרים ",   " שינויים ארגוניים ",   " הפרטה "  וסיבות אחרות .  לאחר שנוצרה העילה ,  מתיישבים ההסתדרות ,  העובדים ,  ההנהלות והאוצר לישיבות הליליות ,  כאשר המשתתפים מבינים כי אין כאן משהו רציני ואמיתי - פשוט צריכים להגיע להסדר כלשהו .  זהו מנגנון קבוע המהווה בעצם את השיטה להעלאות שכר ולשיפור תנאי העסקה במגזר הציבורי .  התשתית הבסיסית של השכר במגזר הציבורי בנויה משתי וערב של הסכמים קיבוציים רוחביים והסכמים ייחודיים .  ומשעה שלא קיים עיקרון מנחה או מנגנון סדור וארוך טווח הקובע את גובה השכר והתוספות הייחודיות ,  כל השדה הזה נופל קורבן למלחמת הורדת ידיים ומאבקים הנושאים בחלקם אופי בנאלי ופאתטי .  ברוב המקרים הציבור נותר אדיש לשביתות אלה ולא מבין מדוע הן מתקיימות .  איני מתנגד להתאמת שכר עובדי המגזר הציבורי לממוצעי השכר במשק ולהתנהלות הכלכלה הישראלית ,  אך בשני הכיוונים - גם כאשר הכלכלה בצמיחה וגם כאשר היא בצניחה .  עובדי המגזר הציבורי חייבים להתחשב בביצועי הכלכלה ,  המשק והחברה ולהתאים את שכרם להישגיה וכישלונותיה של המערכת הציבורית .  התופעה של בעלי ההון ושכר הבכירים במגזר העסקי אינה פוסחת גם על המגזר הציבורי ,  אם כי לא באותם שיעורים .  גם במגזר הציבורי יש מאיון עליון ועשירון עליון של אנשים שמרוויחים היטב ותנאי העסקתם משופרים ,  ולעומתם עובדים רבים שאינם מגיעים לשכר המינימום .  הגיעה השעה כי המדינה תתבגר ותשחרר את הציבור - בעיקר את ההסתדרות והעובדים - מהמופעים של השביתות המגוחכות הללו .  יש לקיים דיון רציני ומעמיק שיתווה דרך חדשה ,  שקופה ובעיקר אמיתית יותר לקביעת השכר ותנאי העבודה במגזר הציבורי ,  מנגנוני ההגנה של העובדים וכללי המשחק הציבוריים .  ריבוי השביתות רק מעמיק את השסע וחוסר האמון בין האזרחים ובעלי העסקים לבין משרתי הציבור והמערכת הפוליטית .  הכותב הוא מנכ"ל להב - לשכת ארגוני העצמאים והעסקים בישראל

הורדות ידיים בין העובדים לממשלה 
השביתות במגזר הציבורי

