קצת נחת
המעצבת אלין ליקא היא חלומה הרטוב של כל אם פולניה :  היא מוצלחת ,  יפה ויודעת להתאים פרחים לאגרטלים .  הצעת הגשה לחג
להתאים כד לפרח זה קצת דקדקני ,  אנחנו מודים .  אבל מי אם לא פולניות למהדרין ישימו על זה דגש .  אצלן הכל צריך להיות טיפ טופ ולשים ורד באגרטל שסתם שלפתם מהארון  ( או במקרה שלהן  ויטרינה )  ,  זה ממש לא .  למענן ,  חברנו למעצבת אלין ליקא מסטודיו  " אלין סקוט ",  שרוצה שתכירו בה כמרתה סטיוארט הישראלית  ( בגרסה הסקסית כמובן )  .  ליקא שזרה למעננו סידורי פרחים ייחודיים והעניקה טיפים פרקטים לגבי איזה פרח מתאים לאיזה כד ,  כיצד לתחזק אותם כדי שיאריכו ימים ובאיזה חדר בבית הם יראו הכי טוב .
 סוג כד :  ניצנים - המראה שלו מעודן ואלגנטי מאחר שברוב הפעמים הוא מכיל פרחים צעירים או את הניצנים הראשונים של הטבע ,  המקדמים את בוא האביב ומכאן גם שמו .  הוא קטן מימדים ומכיל מספר מצומצם של פרחים ,  לפעמים אפילו מספיק פרח אחד כדי שיעשה את העבודה .  הכד בעל צוואר בקבוק צר המחזיק את הגבעול ובחלקו התחתון הוא מתהדר בבטן שמנמנה המכילה את המים לפרח .  
איזה פרח יתאים לו :  כלנית ,  פרג או נורית .  מבנה הכד הוא הפתרון הטוב ביותר לנשיאת פרחים בעלי גבעולים  " לא ממושמעים "  שמתעקלים ימינה ושמאלה .  רק כד ניצנים בעל צוואר צר וארוך מסוגל לשאת את הפרח בצורה שיראה ניצב ,  זקוף ואנכי .  בכל כלי אחר ,  כותרת הפרח תפנה כלפי מטה בגלל המשקל ,  במיוחד אם מדובר בפרח אחד .
 טיפ לתחזוק נכון :  גבעולי הפרגים והכלניות מפרישים נוזל ומלכלכים את המים בכד .  צריבת קצה הגבעול בלהבה קטנה תפתור לכם את הבעיה ותותיר את המים צלולים .  
מיקום בבית :  על שולחן העבודה ,  ליד המחשב או על הספרייה .  מאחר שהכלי קומפקטי ,  הסידור פשוט וצוואר הבקבוק צר ,  המים לא יישפכו החוצה ויגרמו איזשהו נזק לסביבה הקרובה .  כדי להשלים את המראה ,  מומלץ להשתמש בשלושה גדלים שונים של כדי ניצנים היוצרים ביחד קומפוזיציה מעניינת .
 סוג הכד :  Tea Cup  ( מאג )  .  כל ספל מעוטר או חלק ,  או אפילו כלי קיבול לתה או סוכר יתאימו .  מאחר שלא היינו מצפים מספל שישמש ככלי לפרחים ,  הגיע הזמן שתציצו בויטרינות ובארונות בבית ותפעילו את הדמיון .  
איזה פרח יתאים לו :  ורדים .  יש לשמור על סידור פשוט ולא לנסות להיות יצירתיים ולערבב צבעים שונים של ורדים ,  אחרת זה עלול להיראות כמו סידור פרחים לחתונה .  אם בכל זאת אתם מתעקשים לערבב צבעים שונים של ורדים מומלץ להקפיד על צבע דומיננטי בודד ולא ליצור סלט צבעוני .  כותרת הפרחים אמורה לנוח על שולי הספל ,  ולכן יש לארגן את הוורדים בצורה צפופה .  בנוסף ,  יש לתלוש את העלים הירוקים ולהשאיר את הגבעול נקי לפני הסידור .
 טיפ לתחזוק נכון :  חצי כפית סוכר בכלי תזרז את פתיחת הפרח .  
מיקום בבית :  מאחר שסידור זה קומפקטי ובעל מראה אלגנטי וקלאסי המקום האידיאלי עבורו הוא חדר השינה .
 איזה כד :  קערה נמוכה ורחבה ,  קטנה או גדולה  ( הגודל לא משנה )  המאפשרת לפרח אחד לשוט על פני המים .  
איזה פרח יתאים לו :  כזה שעלי הכותרת שלו ימלאו בנוכחותם את הכלי ,  כמו פרח הפיונה שעלי הכותרת שלו נראים כתחתית של שמלת מלמלה .  יש להקפיד ולבחור בפרח המתאים מאחר שמדובר בפרח אחד בודד .  סידור זה נחשב פשוט במיוחד ,  יש בו השקעה כספית מינימאלית ואפקט מקסימאלי .
 טיפ לתחזוק נכון :  מומלץ להחליף את המים בתדירות גבוהה ,  כדי שלא תיווצר בריכה קטנה ועכורה .  
מיקום בבית :  מאחר שמים הם חלק בלתי נפרד מהסידור ,  הוא יתאים במיוחד לשירותי אורחים או חדר הרחצה .
 סוג הכד :  צילינדר - כלי זכוכית גבוה שאיננו מיועד לדקורציה .  הצילינדר הוא פשוט ורגיל למראה ותפקידו העיקרי הוא לשאת את הפרח והמים - לא יותר מזה .   ( תמיד טוב להחזיק כלי גדול ממדים שכזה בבית ,  המיועד לסידור גבוה )  .  
איזה פרח יתאים לו :  ענפים עם פריחה ,  ענף שקדייה ,  עץ דובדבן ,  ענף פורח של חבוש סיני ,  או ענפי זנב חתול .  
טיפים לתחזוק נכון :  יש לרסק את קצה הענפים לפני הסידור כדי לאפשר לענף לשתות את המים ביתר קלות ,  אך במקביל לדאוג שקצה הענפים עבר  " מניקור "   ( נגזז בצורה אסתטית )  ,  אחרי הכול הוא יושב בכלי זכוכית ורואים אותו .  בנוסף ,  מאחר שענפים הם עסק כבד ,  יש ליצור עוגן בכלי ולמלא אותו בהרבה מים .  ליקא ממליצה להימנע מתוספת של אבנים בתחתית הכלי ,  מכיוון שאלו הופכות את הזר האביבי והקליל לכבד .
 מיקום בבית :  היכן שיש משטח צמוד לקיר - במטבח או על קונסולה בסלון .
 סוג הכד :  קערה עם רגל ,  בדומה למגש מרחף המאופיין במראה קלאסי ואלגנטי .  היא לא גבוהה כמו הצילינדר ,  לא נמוכה כמו הקערה ,  לא קטנה כמו ספלי המג והיא מספיקה יציב כדי לעמוד על השולחן .  כלי זה יכול לשמש בכל ימות השנה .  גם אם אין פרחים בבית ,  אפשר להניח בו פירות ,  לימונים ,  תפוחים ירוקים וכו' .  צורות זהות ניתן למצוא גם בכדי אבן עתיקים המשמשים בעיקר לגינה או לחצר .  את כדי האבן העתיקים ,  ששומרים גם הם על מראה רשמי ,  ניתן למקם בכניסה לבית משני צידי הדלת למראה סימטרי .  
איזה פרח יתאים לו :  הורטנזיה הקיימת בשלל צבעים .  הכלי מזמין תפרחת רחבה ושופעת - כמה שיותר תפוח יותר טוב .  בכדי החוץ שעשויים אבן ניתן לטעת שיח עגול שנראה ככדור צמחייה היושב על הכלי .  גם טופיארי בא בחשבון .  
טיפים לתחזוק נכון :  בניגוד למיתוס - לא מומלץ להוסיף אקונומיקה למי הפרחים .  האקונומיקה אכן שומרת על המים צלולים ,  אך עלולה לפגוע בפרח  ( בכל זאת מדובר בחומר רעיל )  .  אחרי שכיסינו את כל שפת הכלי מסביב באשכולות הפרח עם גבעול קצר יותר התומך באלכסון בתחתית הכלי ,  נשאר מקום לאשכול נוסף עם גבעול ארוך יותר מהשאר ,  שמונח כמו מכסה מלמעלה וסוגר את הסידור למראה כדורי ושופע .  
מיקום בבית :  על הקונסולה בכניסה .  מה יותר משמח מלראות בכניסתנו הביתה זר פרחים מלבלב ?  !  הסידור יכול לשמש גם כCenter Piece על שולחן האוכל כשאיננו בשימוש .
  *  הפרחים באדיבות ZER4U ,  הכדים והאגרטלים באדיבות  " לאופרד ",  אלנבי 31 ,  ת"א .
 
קצת נחת
המעצבת אלין ליקא היא חלומה הרטוב של כל אם פולניה :  היא מוצלחת ,  יפה ויודעת להתאים פרחים לאגרטלים .  הצעת הגשה לחג

