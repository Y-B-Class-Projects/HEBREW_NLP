תאונות הדרכים - מחדל של שר התחבורה
יו"ר עמותת אור ירוק אבי נאור ,  טוען כי אוזלת ידינו המשוועת לעומת פעולתן הנמרצת של מדינות אירופה ממחישה שתאונות הדרכים אינן גזירת גורל ,  אלא דווקא מחדל משווע הניתן למניעה 
" הגורם האנושי ",  לדברי רבים ,  הוא האחראי לגל הקטל של החודשיים האחרונים בכבישים .  ואולם גם אם האשם נופל על אותו גורם אנושי ,  המדינה אינה יכולה להתנער מאחריותה להגן עלינו מפניו ,  כלומר ,  מפני כל אותם נהגים פורעי חוק וקטלניים .  נגד הגורם האנושי מעמידה המדינה את מערך אכיפה של משטרת ישראל ,  במטרה שישמש חוד החנית של המאבק בתאונות הדרכים .  
הבעיה היא שמערך האכיפה של משטרת התנועה אינו אלא ציפור קצוצת כנפיים ,  שאין בכוחה להעמיד אפילו מענה חלקי וראשוני לאתגר העצום העומד בפניה יום-יום .  לפי התוכנית הלאומית למאבק בתאונות ,  אמורה הרשות הלאומית לבטיחות בדרכים להעביר למשטרה 160 מיליון שקל בשנה לצורך הפעלת מערך האכיפה ,  ובתוך זה תוספת ניידות ,  עמידה ביעד שנתי של כארבעה מיליון מפגשי שוטר-נהג ,  עריכת כמיליון בדיקות אלכוהול לנהגים החשודים כשיכורים ,  הצבת 300 מצלמות מהירות ומצלמות רמזור בפריסה ארצית .  
ואולם תוכניות לחוד ומציאות לחוד .  ב-2009 היה תקציב משטרת התנועה כ-100 מיליון שקל ,  60 מיליון פחות מהסכום שנקבע שיועבר לה לצורך עמידתה במשימות .  השנה שוב קוצץ הסכום - ל-65 מיליון שקל - 95 מיליון פחות מהסכום שבאמצעותו אמורה המשטרה להפעיל את מערך האכיפה .  
מה ניתן לעשות במשאבים דלים אלה ?  לא הרבה .  משמעות הדבר קיצוץ בלתי נמנע בכוח אדם ובכלי רכב ,  הגורם לירידה חדה במספר הניידות ושוטרי התנועה המסיירים בכבישים ואוכפים את החוק .  מצלמות רמזור ומהירות - אין ;  וחקירת עומק של תאונות גם אין .  נהג מסוכן ,  אותו  " גורם אנושי ",  כהגדרת המשטרה ,  יכול לצאת לנסיעה ארוכה בכביש ,  שבמהלכה יעבור כמעט כל עבירת תנועה אפשרית .  אף לא שוטר אחד יעצור אותו ואף מצלמה לא תצלם אותו בזמן שבמשרד התחבורה יתכננו בהתרגשות תוכנית ספק ריאלית על השקעת עשרות מיליארדי שקלים במהפכת תחבורה דמיונית ,  שבינה לבין בטיחות בדרכים והצלת חיים אין כל קשר .  
לנוכח גל הקטל של השבועות האחרונים ,  בולטת במוזרותה שתיקתו של שר התחבורה ,  ישראל כץ .  בתוך רצף התאונות הקשה של השבועות האחרונים ,  טבעי לצפות מהשר הממונה להיכנס לנוהל חירום :  לכנס למרתון ישיבות דחופות את כל הרשויות המעורבות ,  לרבות הרשות הלאומית לבטיחות בדרכים ,  המשטרה ,  מעצ ומד"א ,  כדי לגבש מענה ראשוני לאתגר .  השר לא צריך להמציא שום דבר ,  רק להסתכל על פעולותיהן של מדינות רבות באירופה שהוציאו לפועל תוכנית לאומית לבטיחות בדרכים והגיעו להישגים עצומים ,  להם אנו יכולים בינתיים רק לקוות .  התוכנית הלאומית הישראלית ,  שעל ביצועה הוא אחראי ,  לא נופלת מהן במאום ,  וביצועה לבטח יביא להישגים גדולים גם כאן ,  אבל שום דבר מכל זה לא קורה .  
אוזלת ידינו המשוועת לעומת פעולתן הנמרצת של מדינות אירופה ממחישה לנו שתאונות הדרכים אינן גזירת גורל ,  אלא דווקא מחדל משווע הניתן למניעה .  
 * הכותב הוא יו"ר עמותת אור ירוק

תאונות הדרכים - מחדל של שר התחבורה
יו"ר עמותת אור ירוק אבי נאור ,  טוען כי אוזלת ידינו המשוועת לעומת פעולתן הנמרצת של מדינות אירופה ממחישה שתאונות הדרכים אינן גזירת גורל ,  אלא דווקא מחדל משווע הניתן למניעה

