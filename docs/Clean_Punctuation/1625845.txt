ספרד :  קלאסיקו במעמד צד אחד
המוליכה ברצלונה מחצה את ריאל במדריד ,  57:79 .  אליהו לא שותף בניצחון ויטוריה ,  7 נק' לבורשטיין בהפסד פואנלברדה
הליגה הספרדית בכדורסל התמרק לקראת הקלאסיקו בין ריאל מדריד השנייה לברצלונה הראשונה הערב  ( ראשון )  ,  ובסופו של דבר קיבלה משחק במעמד צד אחד .  המשחק הגדול של ספרד נצבע מהרגע הראשון בצבעי הבלאוגרנה ,  וברצלונה שייטה לניצחון קל 57:79 במגרשה של יריבתה המושבעת .  
ריאל מדריד התקשתה להיכנס למשחק ופיגרה 21:14 בתום הרבע הראשון .  ההגנה הקטלאנית עשתה עבודה גדולה ברבע השני ,  עצרה את ריאל על 11 בלבד ושלטה באופן מוחלט מתחת לסלים  ( 22:35 במשחק כולו )  .  הפער הלך וגדל ככל שנקפו דקות המשחק ,  וברבע האחרון כל שנותר למארחים הוא למזער נזקים ולעצור על 22 הפרש .  ריקי רוביו הצעיר והמוכשר נתן הצגה עם 18 נקודות ושישה אסיסטים מול הקבוצה שנלחמה על החתמתו במהלך הקיץ .  פראן ואסקז  ( 16 )  וחואן קרלוס נבארו  ( 10 )  סייעו לו .  את ריאל הוביל דריוש לברינוביץ' עם 19 ,  בעוד ולדימיר דאסיץ' תרם 11 משלו .
 עוד לפני כן רצתה קאחה ויטוריה השלישית להלחיץ את השתיים בעזרת ניצחון ביתי על קחאסול ,  ונצמדה לריאל עם 66:73 .  המאמן דושקו איבאנוביץ' לא שיתף כלל את ליאור אליהו ,  וקיבל תרומה משמעותית ממירזה טלטוביץ' שצלף חמש שלשות ,  כולל אחת בדקת הסיום ,  בדרך ל-26 נקודות .  המשחק היה צמוד לכל אורכו ,  אך בסופו של דבר ההגנה של המארחים עשתה את העבודה וכן התרומה המאוזנת מאחורי טלטוביץ' .  טיאגו ספליטר תרם 11 ופאו ריבאס וסטנקו באראץ' קלעו 10 כל אחד עבור ויטוריה ,  בעוד ארל קאלווי היה הבולט בקחאסול עם 16 נקודות .
 פואנלברדה ,  קבוצתו של טל בורשטיין ,  נוצחה בביתה 83:76 בידי גרנאדה .  הישראלי קלע שבע נקודות ב-21 דקות ,  אבל החטיא את כל ארבע הזריקות שלו מחוץ לקשת .  ניקולוז צקיטישווילי הגאורגי הוביל את פואנלברדה עם 18 נקודות ואסטבן באטיסטה תרם 14 ,  אבל זה לא הספיק מול 23 של ג'ו אינגליש ו-19 של ג'ימי האנטר בגראנדה .
 במשחק מוקדם ניצחה חובנטוד בדאלונה את אוניקאחה במלאגה ,  76:78 .  הקטלאנים נהנו מיום גדול של קליי טאקר ,  שצלף 33 נקודות  ( 8 מ-11 לשלוש )  וקלע גם את סל הניצחון כשנותרו שש שניות לסיום .  טקואן דין הוביל את מלאגה עם 20 נקודות .
 עדכון ראשון :  20:45

ספרד :  קלאסיקו במעמד צד אחד
המוליכה ברצלונה מחצה את ריאל במדריד ,  57:79 .  אליהו לא שותף בניצחון ויטוריה ,  7 נק' לבורשטיין בהפסד פואנלברדה

