4,000 בעלי מכוניות טויוטה יזומנו למוסך
1.8 מיליון מכוניות באירופה נכללות בקריאת תיקון דוושת התאוצה הפגומה של טויוטה .  מספרן בישראל נאמד בכמה אלפים
הצרות של טויוטה אינן נגמרות .  בסוף השבוע האחרון הרחיבה יצרנית הרכב היפנית את קריאת התיקון  ( ריקול )  בגין דוושות התאוצה הפגומות גם לאירופה ,  וזאת לאחר שבשבוע האחרון עצרה מכירתם של שמונה דגמים בארה"ב וזימנה מיליוני לקוחות לסור מיידית למרכזי השירות להחלפת הרכיב .  מדובר בתקלה במנגנון דוושת התאוצה אשר עשוי להשאירה לחוצה גם לאחר שהנהג הוריד את רגלו ממנה ,  וכך לגרום לתאוצה לא רצונית וסכנה לתאונה .
 הערכות ראשונות של טויוטה הן כי מדובר בכ-1.8 מיליון מכוניות באירופה המתווספות לרשימה .  מדובר בשמונה דגמים אירופים ,  שישה מהם רלוונטיים גם לישראל :  אוריס וקורולה  ( ייצור בין אוקטובר 2006 לינואר 2010 )  ;  אוונסיס  ( נובמבר 2008  דצמבר 2009 )  ;  וורסו  ( פברואר 2009  ינואר 2010 )  ,  יאריס  ( נובמבר 2005  ספטמבר 2009 )  וראב 4  ( נובמבר 2005  נובמבר 2009 )  .  עוד ברשימת הדגמים מכונית המיני החדשה IQ וכן האייגו ,  אשר נמכרת בישראל כפיג'ו 107 ואשר נקראת אף היא לסור למוסכים באירופה לבדיקה כולל תאומתה סיטרואן C1 .  בשלב זה ,  דגמי חטיבת היוקרה לקסוס אינם בין דרושי התיקון .
 קריאת התיקון האחרונה מתווספת למספר פרשות מביכות שפקדו את היצרנית היפנית לאחרונה .  בחודש ספטמבר פרסם איגוד הבטיחות האמריקני ה-NHTSA אזהרה כי שטיח הרצפה במושב הנהג עשוי לתקוע את דוושת התאוצה ,  וזאת לאחר שנרשמה תאונה ובה נהרגו ארבעה בני אדם במכונית מדגם לקסוס GS .  אזהרה נוספת שפרסם האיגוד בחודש דצמבר נגעה למכונית ההיברדית פריוס ,  אשר גם בה נמצא כי קיים סיכוי לכך שמערכת הבלימה אינה עובדת כראוי .  בהמשך ,  דורגה טויוטה בארה"ב כ"אלופת הריקולים "  על ידי ה'דטרויט פרי פרס' עם נתון המוערך בסך של 15.2 מיליון מכוניות שנקראו לסור אל מרכזי השירות לתיקון תקלות שהתגלו .
 תגובת יבואנית טויוטה לישראל יוניון מוטורס לא התקבלה ,  למרות פניות חוזרות ונשנות בגין עניין חשוב זה .  ממשרד התחבורה נמסר לוואלה !  רכב כי היבואנית טרם העבירה רשימות ומספרי הרישוי של המכוניות הנדרשות לסור למרכזי השירות ,  וכי אנשי המשרד הרלוונטיים עדיין ממתינים להתייחסות הרשמית של יוניון מוטורס .
 מחברת דוד לובינסקי יבואנית פיג'ו לישראל ,  נמסר כי  " נכון לרגע זה לא נתקבלה אצלנו אף הנחיה לביצוע קריאת שרות כלשהי לדגמי פיג'ו 107 ". 

4,000 בעלי מכוניות טויוטה יזומנו למוסך
1.8 מיליון מכוניות באירופה נכללות בקריאת תיקון דוושת התאוצה הפגומה של טויוטה .  מספרן בישראל נאמד בכמה אלפים

