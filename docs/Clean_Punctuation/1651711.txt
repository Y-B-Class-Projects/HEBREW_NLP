מת השייח' טנטאווי ,  מבכירי הפוסקים באיסלם
השייח' מוחמד חסן טנטאווי ,  אחד מאנשי הדת הסונים החשובים בעולם הערבי ,  מת מאירוע בלבו במהלך ביקור בערב הסעודית .  בין השאר הוא נודע בשל התנגדותו לפיגועי התאבדות
פוסק ההלכה הבכיר ביותר במצרים ואחד מאנשי הדת הסונים החשובים בעולם הערבי ,  השייח' מוחמד חסן טנטאווי ,  הלך לעולמו בגיל 82 בעת ביקור בערב הסעודית .  הטלוויזיה המצרית דיווחה הבוקר  ( רביעי )  כי טנטאווי מת כתוצאה מאירוע בלבו .  טנטאווי שימש כאימאם הגדול של מסגד אל-אזהר בקהיר וכשייח' הגדול של אוניברסיטת אל-אזהר בעיר .  בנו של השייח' מסר כי אביו ייקבר בעיר אל-מדינה בערב הסעודית ,  הנחשבת לעיר השנייה בקדושתה למוסלמים הסונים אחרי העיר מכה .
 טנטאווי נולד בכפר סלים שרקייה ,  למד לימודי דת באלכסנדריה ובאוניברסיטת אל-אזהר בקהיר .  בשנת 1966 הוא קיבל תואר דוקטור לפילוסופיה ,  ובמשך שנים נחשב למרצה ולאיש דת בכיר במדינה .  ב-1996 מונה לשייח' הגדול של אוניברסיטת אל-אזהר ,  הנחשב למוסד האקדמי החשוב ביותר בעולם הערבי .  הוא הביע לא פעם התנגדות לפיגועי התאבדות ואמר כי אין לפגוע בחפים מפשע .
 לפני יותר משנה פורסמה תמונתו של טנטאווי כשהוא לוחץ את ידו של נשיא המדינה שמעון פרס בארוחת ערב שהתקיימה בשולי עצרת האו"ם לדיאלוג בין-דתי בניו יורק .  לחיצת היד עוררה סערה רבה באופוזיציה המצרית שהגיעה עד כדי דרישה לפטרו מתפקידו .  השייח' טנטאווי טען לאחר מכן כי לחץ יד לכל מי שהושיט לו יד וכי לא זיהה כלל את שמעון פרס .
 
מת השייח' טנטאווי ,  מבכירי הפוסקים באיסלם
השייח' מוחמד חסן טנטאווי ,  אחד מאנשי הדת הסונים החשובים בעולם הערבי ,  מת מאירוע בלבו במהלך ביקור בערב הסעודית .  בין השאר הוא נודע בשל התנגדותו לפיגועי התאבדות

