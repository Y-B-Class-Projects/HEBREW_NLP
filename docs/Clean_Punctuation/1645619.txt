המסחר בבורסה בת"א נסגר בעליות שערים
מדד תל אביב 25 עלה ב-0.6 אחוזים ותל אביב מאה טיפס ב-0.7 אחוזים על רקע הציפיות לריבית חודש מרס שתפורסם מחר .  מחזורי המסחר הסתכמו בכמיליארד שקל
שבוע המסחר באחד העם נחתם בעליות על רקע העלאת ריבית הניכיון בארה"ב ובציפייה לריבית בנק ישראל לחודש מרס שתפורסם מחר .  מדד תל אביב 25 ,  הוסיף 0.6% לרמה של 1,173 נקודות ,  ומדד תל אביב 100 עלה ב-0.7% ל-1,105 נקודות .  מדד מניות הבנקים איבד 0.1% ומדד מניות הנדל"ן הוסיף 0.1% .  מחזורי המסחר הסתכמו בכמיליארד שקל ,  מחזור נמוך ביחס לממוצע של 1.5 מילארד בחודש האחרון .  
בוול סטריט הסתיים יום המסחר בעליות שערים קלות על רקע התפוגגות החששות כי ארצות הברית תחל בקרוב לסגת מתוכנית התמריצים לכלכלה .  דאו ג'ונס התחזק ב-0.1% ל-10,402 נקודות ,  נאסד"ק עלה ב-0.1% ל-2,244 נקודות ו-S & P 500 הוסיף 0.2% ל-1,109 נקודות .  
הבנק הפדרלי האמריקאי העלה את ריבית הניכיון ברבע אחוז ל-0.75% ,  כמהלך ראשוני לנסיגה ממדיניות התמריצים הכלכליים ,  אך מסר כי העלאת הריבית לא תשפיע על הצרכנים ועל משקי הבית בארה"ב ,  וכי אין בכוונתו להעלות בקרוב את הריבית הבין-בנקאית העיקרית במשק .  מדובר בריבית שגובה הבנק הפדרלי מבנקים על הלוואות לזמנים קצרים והלוואות חירום .  
עוד בארה"ב ,  מדד המחירים לצרכן עלה ב-0.2% בחודש ינואר ,  כאשר האנליסטים חזו עלייה של 0.3% .  מדד הליבה ,  המחושב בניכוי מחירי מזון ואנרגיה ,  רשם ירידה של 0.1% - הירידה הראשונה מאז 1982 - כאשר האנליסטים חזו עלייה של 0.1% .
 ביום שני צפוי בנק ישראל לפרסם את הריבית למשק לחודש מארס .  בעקבות מדד המחירים לצרכן ,  שפורסם בשבוע שעבר וירד באופן מפתיע ב-0.7% ,  גוברות ההערכות בשוק כי נגיד הבנק המרכזי ,  סטנלי פישר ,  יותיר את הריבית על כנה ,  ברמה של 1.25% . 
" הסנטימנט החיובי בשוק המקומי יימשך ,  לנוכח השיפור בתמונה המקרו-כלכלית והתשואות הנמוכות הצפויות באפיקים הסולידיים אשר תומכות בו ,  הן בשל שיעורי ההיוון הנמוכים והן בשל העלייה בתיאבון לסיכון ",  כתבו בסוף השבוע בבנק לאומי  ( -0.06%  ,  1672.0 )  .  עם זאת ,  ביקשו בלאומי להדגיש כי  " רמת המחירים הנוכחית בשוק המניות אינה נמוכה בהסתכלות היסטורית ,  בפרט במניות הנחשבות לדפנסיביות ,  ועל כן נראה כי קצבן של עליות השערים צפוי להיות מדוד ".  
בבנק הפועלים  ( -0.25%  ,  1609.0 )  סבורים כי  " הדשדוש היחסי ,  שמאפיין את הבורסה המקומית בחודשיים האחרונים ,  עשוי לאפיין גם את החודשים הקרובים .  התנודתיות הנמוכה של השבוע האחרון ממשיכה מגמה זו ".  על כן ,  ממליצים כלכלני הבנק  " להתמקד בעיקר במניות נבחרות ,  פחות במדדים ,  וזאת בשל הערכתנו כי הדשדוש ימשיך לאפיין את מדדי המניות הכבדות ,  וכי השונות בין המניות השונות תגדל ,  בהתאם לתמחור הספציפי של כל מניה ולביצועיהן העסקיים של החברות ".  
המסחר בשותפות חיפושי הנפט גבעות-עולם  ( 4.48%  ,  7.0 )  הופסק בשעה 13:44 עם הודעת החברה כי היא עתידה לפרסם  " דיווח משמעותי ".  היום נפוצות הערכות בשוק כי השותף הכללי בגבעות דחה הצעה גבוהה לרכישת 25% מחלקו בשותפות .  בגבעות הכחישו את הדברים .  עד לסגירת המסחר לא פורסם הדיווח ,  ולא חודש המסחר .  
מניית פריגו רשמה עליות במחזור מסחר גבוה ,  לאחר שהודיעה ביום חמישי כי קיבלה אישור סופי מרשות המזון והתרופות האמריקאית לשווק את שמפו ה-Ciclopirox בריכוז של 1% ,  גירסה גנרית לשמפו לופרוקס .  מכירות השמפו השנתיות של המותג ב-12 החודשים האחרונים הסתכמו ב-26 מיליון דולר ,  על פי נתוני וולטרס קלוור .  
מליסרון הודיעה היום על חלוקת דיווידנד בהיקף של 120 מיליון שקל ,  שיחולק במהלך השנה הקרובה  ( 2010 )  .  ההודעה מגיעה כחלק ממדיניות החברה להודיע מראש ובתחילת כל שנה על הדיווידנד אותו היא צפויה לחלק בשנה השוטפת .  חלוקת הדיווידנד מותנה בהחלטה ספציפית של דירקטוריון החברה בכל רבעון .  
שלושת בכירי חברת שופרסל - היו"ר המשותף רפי ביסקר ,  היו"ר המשותף שלום פישר וסמנכ"ל הכספים שלמה זהר - מימשו הבוקר אופציות שניתנו להם בשנת 2005 וגרפו רווח משותף של 13.1 מיליון שקל .  רפי ביסקר ושלום פישר מימשו כל אחד 416,667 אופציות ברווח של 5.5 מיליון שקל כל אחד ושלמה זוהר מימש רווחים בשווי של 2.1 מיליון שקל .  
שותפות קידוח  " תמר "  - ישראמקו  ( 1.84%  ,  61.0 )  ,  דלק קידוחים  ( 1.21%  ,  960.6 )  ,  אבנר  ( 1.43%  ,  162.9 )  ,  דור-אלון  ( 0.0%  ,  5843.0 )  ונובל אנרג'י - חתמו על מכתב כוונות למכירת גז טבעי למפעל תעשיות סיליקט בדימונה  ( DSI )  בהיקף כולל של 500 מיליון דולר .  הדובר בהסכם כפול למכירת 2.8 מיליארד מ"ק  ( BCM )  גז טבעי למשך 17 שנה .  מדובר בהסכם השלישי עליו מדווחות השותפות בקידוח בחודש האחרון .  
מפעלים פטרוכימיים  ( -1.48%  ,  1267.0 )  השלימו גיוס של 187 מיליון שקל באיגרות חוב ,  מהציבור וממשקיעים מוסדיים :  119 מיליון שקל ממוסדיים ו-68 מיליון שקל נוספים מהציבור .  מחיר איגרת חוב מסדרה ה' נקבע במכרז על 9.85 שקלים .  איגרות החוב נושאות ריבית שנתית שקלית משתנה במרווח קבוע של 3.80% מעל שיעור הריבית השנתית שנושאת אג"ח ממשלתי 817 .  מדובר בהרחבה של סדרה ה' ,  שיתרתה טרם הגיוס עמדה על 60 מיליון שקל ,  ואינה מובטחת בשיעבוד כלשהו .  
הממונה על ההגבלים העסקיים ,  רונית קן ,  עצרה את עסקת הענק בין אל על  ( 0.21%  ,  95.5 )  לחברת ממ"ן  ( -0.3%  ,  654.0 )  ,  משום שהיא עלולה לפגוע בתחרות ולהנציח לכאורה את שליטתן של שתי החברות בתחום הטסת המטענים.על פי עיקרי הסכם המסגרת ,  תקצה ממ"ן לאל על מניות המהוות 15% מהון המניות של ממ"ן .  
קרן נדל"ן מניב ,  ריט 1  ( 0.0%  ,  14.1 )  ,  גייסה כ-63 מיליון שקל באמצעות הרחבת סדרת איגרות חוב א' לציבור ,  מתוך גיוס מתוכנן של 50 מיליון שקל בלבד .  המחיר נחתם על 1.161 שקל ליחידה ,  משקף תשואה שנתית ריאלית של כ-3.65% .  האיגרות נושאות ריבית שנתית קבועה של 4.7% ,  צמודות למדד המחירים לצרכן ועומדות לפירעון סופי ביולי 2017 .  הן מדורגות על ידי חברת דירוג האשראי מעלות S & P בדירוג A ואינם מובטחות בבטוחה או שעבוד כלשהו .
 בעקבות הסערה בבנק לאומי בקשר למינוי יו"ר חדש ,  החליט שר האוצר לבחון את האפשרות לחזור לשיטה הקודמת :  למכור את הבנק לגרעין שליטה ,  בדומה לשיטה הקיימת בבנק הפועלים ,  בבנק דיסקונט ובשאר הבנקים בישראל .  בסוף השבוע ,  הודיע שלמה אליהו ,  המחזיק ב-9.9% ממניות בנק לאומי  ( -0.06%  ,  1672.0 )  ,  כי הוא  " רואה בהחלטת דירקטוריון בנק לאומי לבטל את האסיפה הכללית שכונסה על פי דרישתו החלטה ,  בלתי חוקית "  וכי ישקול לנקוט באמצעים ,  לרבות צעדים משפטיים ,  על מנת למצות את זכויותיו ואת זכויות בעלי המניות .  באסיפה ,  שנקבעה במקור ל-11.3 ,  אמורים להיבחר חמישה חברים חדשים בדירקטוריון הבנק - שמתוכו ייבחר היו"ר הבא של הדירקטוריון .  אליהו מקדם את מועמדותו של ד"ר דוד קליין ,  לשעבר נגיד בנק ישראל .  
דור כימיקלים  ( 0.0%  ,  925.0 )  פועלת להוצאתה מהמסחר בבורסה .  ב-4 במארס תתכנס החברה כדי להצביע על תוכנית ההסדר ,  שבה תרכוש חברת סאורון שבבעלות ד"ר דוד דנקנר וחברת א.מ.ת שבבעלות בנו ,  גיל דנקנר ,  את כל מניות החברה שבידי הציבור תמורת 9.5 שקלים למניה .  מדובר במחיר גבוה ב-2.2% ממחירה של המניה בבורסה ביום חמישי ;  ומחיר הגבוה ב-48% ממחיר המניה בנובמבר 2009 ,  המועד שבו ההסדר פורסם בגרסתו הראשונה .  
בנק מזרחי טפחות  ( 0.06%  ,  3503.0 )  העלה את מחירי היעד לכל מניות חברות הביטוח ,  עקב עליה צפויה בערך הגלום  ( EV )  של הפוליסות ברבעון הראשון של השנה .  כעת נמצא הענף כולו בהמלצת  " קנייה "  מלבד מגדל ביטוח שקיבלה המלצת  " החזק ".  מחיר היעד לכלל ביטוח נקבע על 120.9 ,  גבוה ב-31% ממחיר הבסיס שלה בבורסה היום ,  מחיר היעד להראל ל-234 שקל ,  גבוה ב-14.9% ממחירה ,  מחיר היעד להפניקס ל-14.9 שקל ,  גבוה ב-31.8% ומחיר היעד למניית מנורה ל-68 שקל ,  גבוה ב-44% ממחירה בשוק .  מחיר היעד למניית מגדל נקבע על 7.9 שקל ,  גבוה ב-3.4% ממחירה בשוק .  
איש העסקים אמנון ברזילי נמצא במגעים מתקדמים להעברת מחצית מזכויותיו במטיס קפיטל  ( -2.13%  ,  1658.0 )  לקבוצת משקיעים בראשות היזם משה הרשברג  ( המתגורר באוסטרליה )  והאחים לוי ומנדל מוצ'קין .  ברזילי ,  המחזיק כיום 22% ממניות החברה ,  צפוי להעביר לקבוצת המשקיעים 12% מהן תמורת כמה מיליוני דולרים והתחייבות להזרים בעתיד לחברה הון נוסף ולהעמיד לה ערבויות .  
מניות קבוצת צור-שמיר ,  זינקו ביום חמישי בעקבות הערכת שווי שהעניקה קסלמן פיננסים  ( PwC )  לישיר איי.די.איי שווי שנע בטווח של מיליארד שקל עד 1.085 מיליארד שקל - פי 2.5 משווי החברה בבורסה .  מניית ישיר איי.די.איי  ( 16.52%  ,  297.0 )  זינקה ביום חמישי ב-20.4% ,  ביטוח ישיר עלתה ב-8.3% ומניית צור עלתה ב-16% .  מניית זרוע הנדל"ן של החברה - אדגר - ירדה ב-4.2% ,  אך עובדה זו מוסברת בכך שהערכת השווי על אדגר כבר היתה ידועה בחודשים האחרונים ,  וכן בכך שאדגר אינה נמצאת בשרשור מעל ישיר איי.די.איי .  בשבוע שעבר עלתה המניה ביותר מ-20% .  אנגל משאבים  ( 17.51%  ,  2295.0 )  ,  שעלתה ביום חמישי ב-12.6% ,  מרכזת עניין ,  לאחר שנציגות מחזיקי אג"ח מסדרה ה' של החברה החליטו לבחור בקבוצת EGRE ,   ( שבשליטת שאול אלוביץ' ומשפחת וייל ממייסדי אסם )  -טאגור-אקרמן כגוף שאיתו יתנהל מו"מ בלעדי לרכישת השליטה בחברה .  זאת אחרי שקרן המנוף אוריגו בסופו של דבר לא פירסמה את ההצעה המשופרת שהתכוונה להגיש .  
מלאנוקס  ( 0.75%  ,  7365.0 )  ,  נסחרת על רקע המשך מימוש האופציות בקרב בכירי החברה .  בין הבכירים בחברה שמימשו אופציות נמצא מיכאל קגן ,  סמנכ"ל הטכנולגיה ,  שמימש כ-20 אלף אופציות במחיר מימוש של 1.3 דולר ומכר אותן תמורת מחיר של 19.31 דולר למניה ,  וכך גרף רווח של 360.2 אלף דולר .  אחרי המימוש נותר קגן עם אחזקה של 190.4 אלף מניות .
 
המסחר בבורסה בת"א נסגר בעליות שערים
מדד תל אביב 25 עלה ב-0.6 אחוזים ותל אביב מאה טיפס ב-0.7 אחוזים על רקע הציפיות לריבית חודש מרס שתפורסם מחר .  מחזורי המסחר הסתכמו בכמיליארד שקל

