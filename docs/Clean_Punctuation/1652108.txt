שאני אשפשף ?  לא ,  את 
בעל ,  בית
כשאתה גדל בבית צנוע על טהרת המזרחיות ,  עם אשה/אמא כמו שכתוב בספרים ,  לפחות אלה של העדה שלנו  ( כן ,  כן ,  עם מעט טקסט והרבה ציורים !  )  ,  יש סיכוי לא רע שהחל מהדקה שבה כלאת את עצמך בנישואי תערובת תסבול מדיסוננס אינסופי .  אשתך ,  שלא באשמתה ,  והבית החדש שלך ,  נשפטים כל הזמן ביחס לקן הראשון .  אם לא על ידך ,  אז בוודאי על ידי אמך היקרה .  ואם אתה מספיק אידיוט ,  מן הסתם גם תפלוט לא פעם בפני שתי הנשים החשובות בחייך את המשפט ההרסני הבא : " אצלנו בבית זה היה אחרת ".  קחו לדוגמה את סוגיית העוזרת .  אני חצי עירקי חצי מרוקאי ,  מה לי ולעוזרות בית .  ב-25 השנים תחת כנפיה של הגברת זהבה ברזל לא זכיתי לראות אצלנו בבית אף דמות נשית אחרת שהעזה לאחוז במטאטא או במגב .  תעלו את האפשרות הזאת בפני העירקית שגידלה אותי ,  והיא תדבר על צלם בהיכל .  כשאמא שלי רואה את הפרסומת ההיא בטלוויזיה עם הגברת שרוטנת  " שאני אשפשף ?  ",  היא צועקת באופן פבלובי לעבר המסך , " אלא מי ,  אהבלה ".  גם כשהיתה חולה ,  גם כשסבלה מפריצת דיסק קשה בואכה ניתוח מסובך ,  גם כשההכנות לפסח איימו להכריע אותה ,  אמא שלי מעולם לא נכנעה .  תמיד קמה לפני כולם ,  תמיד עלתה על יצועה אחרי שארבעת הזכרים בביתה כבר נרדמו .  זהבה ברזל ציחצחה את החושה שלה באופן הכי סיזיפי שאפשר לדמיין .  כשבגרנו והיא קצת הזדקנה ,  הצענו לה להיעזר בשירותי מיקור חוץ .  המבט בעיניה לא הותיר מקום לספק - אם נמשיך לדבר אתה על האפשרות הזאת יש סיכוי טוב שהיא תירה בכולנו .  ואז כמובן תיקח מגב ותנקה .  הסיכויים של חוקרי המעבדה לזיהוי פלילי למצוא ראיה אחת אחרי שאמא שלי מנקה הם אפסיים .  מדי פעם ,  כשנשארנו בבית והיא יצאה לעבודה ,  היינו מחליטים להפתיע אותה ומנסים להשתלט על המהומה בכוחות עצמנו .  האח הקטן היה מסדר את הארונות ,  האמצעי התמקד בניגוב אבק ואני התמחיתי בטאטוא ובשטיפה .  בדיוק כמו אמא .  מציף את הבית ,  גורר את המים לבור הניקוז ,  סוחט את הסמרטוט ומייבש .  כשחזרה ,  תמיד הקפידה להודות ,  לשבח ולהחמיא על היוזמה .  שעה אחר כך ,  כשאנחנו כבר היינו שקועים במשחק כדורגל באחת החצרות בשכונה ,  התברר שזה חזק ממנה .  הארונות סודרו מחדש ,  האבק נוגב והרצפה נשטפה שוב .  ואז התחתנתי .  בשנה הראשונה לקחנו עינת ואני את עבודות הניקיון על עצמנו .  עינת סידרה ,  אני שטפתי .  בפעם הראשונה שבה היא הלינה על איכות השטיפה שלי ,  איפסנתי את המטאטא ואת המגב לצמיתות .  מאז ,  כבר תשע שנים ,  היו לנו שלוש עוזרות .  רומנייה ,  גיאורגית וישראלית .  גם הטיפול בעוזרות נחלק ביני לבין עינת .  אני משלם ,  היא בתפקיד הקלגסית .  יש סיכוי לא רע שאם הייתי ראש ממשלה ,  העימות בין הגברת ליליאן פרץ לגברת שרה נתניהו היה מחוויר לעומת הסקנדל שעינת היתה ממיטה עלינו .  מתברר ,  כך אני למד ,  שאין צורך בוותק מרשים עם מטאטא ומגב כדי לגבש דעה ברורה לגבי מה שצריך לעשות עמם .  ועינת שלי ,  שלקתה בגיל מאוחר בשגעת הניקיון ,  יודעת בדיוק מה היא רוצה ואיך אחרות צריכות לבצע את זה .  ההיסטוריה שלי עם זהבה ברזל הובילה לכך שאני מתקשה לראות גורמי חוץ עוסקים בניקיון בבית שלי .  אני לא מצפה חלילה מזוגתי העמלה לעשות גם את זה ,  אבל מודה שהפלישה הזאת אינה לרוחי .  משהו כאן לא טבעי בעיני .  ובכל זאת ,  למדתי לחיות עם זה בשלום .  מי שמתקשה להשלים עם הסיטואציה הביזארית הזאת היא אמא שלי .  נדמה לי שיש לה תיאוריה מסודרת בעניין ,  אבל כדי לשמור על מערכת יחסים תקינה עם כלתה ,  היא עושה זאת בדרך ערמומית . " אתם שורפים את הכסף שלכם ".  כך ,  במשפט קצר אחד ,  מנסה אמא שלי להשיב סדרי בראשית לבית של בנה . " הייתם יכולים לצאת לנופש ,  הייתם יכולים לחסוך את הכסף ,  הייתם יכולים לקנות בית משלכם ".  המנטרה הזאת חוזרת על עצמה בכל שיחת טלפון ובכל מפגש משפחתי .  נדמה שעבורה מדובר בכתם עיקש על הרצפה ,  ושהיא לא תרים ידיים עד שתעלים אותו .  אני ,  לעומתה ,  די אדיש לעניין .  מי שנכווה ברותחין נזהר בצוננין .  לפני חמש שנים ביקשתי מעינת לעזור לי לרגע ולהרים חלון קטנטן במשקל של 2.5 ק"ג לכל היותר ,  ועד היום זה עולה לי ביוקר .  אף על פי שקיבלתי אותה אל מתחת לחופה עם שתי חוליות שבורות אחרי תאונת דרכים ,  כבר יותר מדי שנים רץ בבית ובקרב חברים הסיפור שהגב שלה דפוק רק בגלל החלון ההוא .  מאז אני לא מבקש ממנה להביא לי אפילו קופסת קוטג' .  טירוף הניקיונות של אמא שלי חסך לאבא שלי לא מעט שקלים ,  אובססיית הניקיון של אשתי האהובה עולה לי לא מעט .  1,700 שקל מדי חודש למנקה ,  ולכך צריך להוסיף כמובן עלות של חדרי כושר  ( כולל ביגוד והנעלה רלוונטיים )  ופיסיותרפיסטים שמנסים לשווא לרפא את הנזק שגרם אותו חלון מיתולוגי .  אני נשבע ,  הבית יכול להיראות כאילו לפני רגע עברה בו סופת טורנדו ,  ושלומי ברזל לא יעז אפילו לתהות אם אשתו יכולה לעשות משהו בנדון .  אותם דברים אמורים גם לגבי מלאכת הבישול .  אמא שלי היתה מחסלת בלון גז בשבוע ,  אצלנו כבר עברה שנה והמיכל חצי מלא .  לא משנה באיזו שעה היית מגיע הביתה ,  על הגז היו לפחות שלושה סירים .  מינימום שלוש ארוחות ביום .  מינימום .  חמות ,  טריות ,  לפעמים גם בריאות .  כיום ,  אם אני מוצא אצלי בבית סיר על הגז ,  אני צריך לנסות להיזכר מתי בישלתי באחרונה .  וכמובן למהר להסתיר עדויות לפני שגברת ניקיון תבוא אתי חשבון .  גם דעתה של עינת אינה נוחה מהמצב האמור .  עינת ,  נמלה חרוצה שכמותה ,  לא הרפתה ,  לא נחה ולא ידעה מנוח עד שמצאה פיתרון  - " עושלת ".  שילוב של עוזרת ומבשלת .  עוד 500 שקל נגזלו מהארנק של כותב שורות אלה ,  אבל לפחות עכשיו יש לעינתי שלי אוכל לעבודה .  אם היא לא היתה מבוגרת מדי ,  העושלת ,  מקנן בי החשש שעינת גם היתה שולחת אותה עם קומבינזון לחדר השינה שלנו .  בטח בימים שבהם כואב לה הגב בגלל החלונצ'יקון .  אני יודע ,  הזמנים משתנים ,  הנסיבות אחרות ושמירה על סטטוס קוו אינה בהכרח ערובה להצלחה .  אבל אם נדמה לכם לרגע שתפישת העולם שלי ,  המובאת כאן לפניכם ללא התחסדות והצטעצעות ,  מקורה במוצאי או במראות הקשים שחוויתי בבית הורי ,  תחשבו פעם נוספת .  אתם יודעים מה ,  בואו ננסח את זה כחידה :  באיזה בית לדעתכם ,  זה של שלומי או זה שבו גדלה עינת ,  היתה כבר לפני 30 שנה ,  כמעט באופן מובנה ,  עושלת ?  אז בינינו ,  מי כאן תקוע מאחור ?  השבוע ניסיתי לדמיין שיחה כנה בין הגברות זהבה ברזל לעינת טל-ברזל .  שיחה שבה הן פותחות הכל ,  מתאמות ציפיות ,  מותחות ביקורת זו על זו ועורכות השוואה מתבקשת .  להלן התמליל המלא : " לא ,  את ". 

שאני אשפשף ?  לא ,  את 
בעל ,  בית

