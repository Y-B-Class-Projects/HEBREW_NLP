פישמן רוצה להיות מפעיל סלולר
איש העסקים מתכנן להקים מפעיל סלולרי וירטואלי באמצעות הום סנטר ו-hMobile שבבעלותו .  אהרון מידן ,  יו"ר רשת הום סנטר : " אנחנו צריכים להציג הנחה משמעותית לצרכן "
" ניכנס לשוק הסלולר רק אם נצליח להציע לצרכן מחיר שמהווה באמת הנחה משמעותית מול המחירים שיש כיום בשוק .  אפילו מחיר של 39 אגורות לדקת שיחה הוא לא בשורה - אנחנו צריכים להציג הנחה משמעותית ,  אחרת אין טעם בכל המהלך ",  כך אומר אהרון מידן ,  יו"ר רשת הום סנטר מקבוצת החברות שבבעלות אליעזר פישמן .  
לא תהיה זו ההיכרות הראשונה של פישמן עם שוק התקשורת .  כיום הוא בעל מניות מיעוט ב-hot  ( כ-15% )  ,  ועד 2006 היה פישמן הבעלים של חברת האינטרנט והשיחות הבינלאומיות קווי זהב ,  אך באותה שנה מכר את החברה לשאול אלוביץ' .  
כניסה מחודשת של איל הון כמו פישמן לשוק התקשורת ,  ובפרט לענף הסלולר ,  יכולה ליצור מאזן כוחות חדש בענף .  המעניין הוא ש-hot ,  בה מחזיק פישמן ,  צפויה אף היא להיכנס לתחום הסלולר - באמצעות שיתוף פעולה עם מירס .  עם זאת ,  בעבר אמר פישמן כי יימנע מביצוע השקעה נוספת בתקשורת ,  בשל עודף רגולציה בתחום .  
מה להום סנטר ולסלולר ?  בעקבות רפורמת המפעילים הווירטואליים  ( המכונים MVNO )  שמתחילה כעת ,  חברות רבות מחפשות את דרכן לשוק הסלולר - והום סנטר היא אחת הרציניות שבהן .  עם החברות המתעניינות בכניסה לשוק הסלולר בדרך זו נמנות 012 סמייל ,  hot ,  דואר ישראל וכן מועדון חבר ,  איתוראן ורשתות אחרות .  
רשת הום סנטר מפעילה 41 סניפים ברחבי ישראל ומבקשת להשתמש בכוחה הקמעוני ,  בפרישת הסניפים הרחבה ,  בקהל הלקוחות הקבוע ובמותג המוכר כדי למנף את הפעילות הסלולרית החדשה . " 600 אלף איש נכנסים לסניפי הרשת כל חודש ",  אומר מידן . " אנחנו לא עושים את זה לשם שמים ,  אלא בשביל להרוויח כסף .  ברור שמפעילות הסלולר הקיימות רוצות להרוג את העניין - מה רע להיות אוליגופול ?  לכן ,  משרד התקשורת צריך לקבוע מחיר סביר שבו נקנה את זמן האוויר ,  והמחיר הזה צריך להתאים לתוכנית העסקית שלנו .  אני מקווה שזה יקרה בין יולי לאוקטובר השנה ".  
על פי התוכניות של הום סנטר ,  חברת הסלולר של הרשת תציע תוכנית ללא התחייבות ,  כך שהלקוח יוכל לעזוב את החברה בכל עת שיחפוץ ,  בלי מגבלת ה-18 חודשים שאליה כבולים לקוחות פרטנר ,  פלאפון וסלקום .  החברה תאפשר חבילת גלישה בדור השלישי אך לא תכפה אותה על לקוח שלא ירצה בה .  הכוונה היא להציע חבילות עם תשלום דמי שימוש קבועים נמוכים מהמקובל כיום .  מידן מעדיף לשמור על עמימות לגבי התוכניות העסקיות ,  אבל אומר ש"זה יהיה פשוט ,  קל ,  נגיש וכדאי ". 
בהום סנטר מבינים בקמעונות אבל קצת פחות בטכנולוגיה ,  ולכן בימים אלה נמצאת החברה במו"מ עם שש חברות שונות לפתרון הצד הטכנולוגי של הקמת פעילות סלולר .  כמו כל חברה שתרצה להיות MVNO ,  גם הום סנטר תזדקק למתג תקשורת שדרכו יעברו השיחות ,  וכן ליכולות בילינג - מערכת חיוב לקוחות .  חברות רבות בישראל ובעולם עוסקות בבניית פתרון טכנולוגי מלא למפעילים וירטואליים ,  והן מכונות MVNE - Mobile Virtual Network Enabler . 
" תוך כמה שבועות נמצא שותף כזה ",  מבטיח מידן . " יצרנו קשר עם חברה צרפתית שהיא MVNE .  על פי הגדרות משרד התקשורת ,  מסיבות ביטחוניות ,  המתג חייב להיות בישראל ,  אבל גם זו לא אמורה להיות בעיה ".  
כבר כיום יש להום סנטר נגיעה לתחום הסלולר .  חברה בת של הרשת ,  hMobile ,  היא למעשה משווקת מכשירי הסלולר הגדולה בישראל שאינה חברה סלולרית .  את 2009 סיימה hMobile עם מכירה של 25 אלף מכשירים ומחזור של 14 מיליון שקל .  עוד מדווחת החברה על גידול ברווח התפעולי של כ-100% .  מדובר בצמיחה יפה במכירות ,  היות שב-2008 מכרה הרשת רק 16 אלף מכשירים .  ועדיין ,  זו טיפה בים - בכל שנה מוכרות חברות הסלולר כ-2 מיליון מכשירים ,  כך שהרשת אחראית בערך ל-1.25% מסך השוק .
 hMobile היא הגדולה מבין החברות במה שמכונה  " השוק החופשי "  של המכשירים ,  שמורכב בעיקר מהרבה חנויות עצמאיות .  השוק החופשי בישראל זניח ביחס למקובל בעולם ,  שכן במדינות רבות 30%-40% ממכשירי הסלולר נרכשים דרך רשתות חשמל עצמאיות ,  וחברות הסלולר משווקות חוזים וכרטיסי SIM למכשירים שנרכשו בחוץ .  מחירי המכשירים בשוק החופשי בישראל נמוכים באופן משמעותי מאלה של חברות הסלולר .  
למרות המחירים הגבוהים יותר ,  הרוב המוחלט של הלקוחות עדיין רוכשים את מכשירי הסלולר שלהם דרך חברות הסלולר .  אודי מארצי ,  מנכ"ל hMobile ,  מעריך שמתוך 2 מיליון מכשירים הנמכרים מדי שנה ,  כ-200 אלף נמכרים דרך המפיצים העצמאים .  אגב ,  ב-2008 נמכרו כ-100 אלף מכשירים בשוק החופשי ,  אך היבוא המקביל של האייפון - כ-80 אלף מכשירים - הגדיל משמעותית את נפח הפעילות בשוק זה .  
הסיבה לכך שלקוחות ממשיכים לרכוש מכשירים מהחברות למרות פערי המחיר היא שחברות הסלולר נותנות זיכוי על המכשירים בזמן אוויר ,  תמורת התחייבויות ארוכות טווח .  כדי לעודד את השוק החופשי ,  יזם משרד התקשורת רפורמה שהחלה בנובמבר האחרון ,  ובמסגרתה חברות הסלולר חייבות לתת לכל לקוח זיכוי בזמן אוויר על המכשיר ,  גם אם לא נרכש דרך החברה .  
על פי מארצי ,  המודעות לרפורמה זו עדיין נמוכה מאוד . " רוב הלקוחות לא מכירים את הרפורמה ולא יודעים מה מגיע להם .  בנוסף ,  חברות הסלולר נוקטות כל מיני טריקים .  לקוח קונה אצלי מכשיר וניגש אל המפעילה לקבל זיכוי ,  ואז מתחילים לספר לו סיפורים ,  בחוסר הוגנות .  פניתי בעניין הזה למשרד התקשורת והצעתי שכמו שיש בכל סניף בנק לוח עמלות - שיהיה בכל מרכז שירות של חברת סלולר לוח מעודכן במקום בולט ,  עם טבלת הזיכויים שמגיעים עבור כל מכשיר ".  
hMobile היא למעשה מיתוג מחדש של חברה שהוקמה ב-2006 בתור פישמן סלולר ,  ולא נהפכה להצלחה גדולה .  ב-2006 מכרה הרשת רק 600 מכשירים ,  וב-2007 מכרה 2,500 מכשירים .  מלבד הום סנטר ,  אליעזר פישמן מחזיק בבעלות על רשתות קמעונות נוספות :  בסט-ביי ,  ביג-בוקס ,  טויז-אר-אס ,  ביתילי ,  זר פור יו ומותג האופנה Celio .  רשתות אלה ,  חלקן או כולן ,  עשויות ליהפך לערוצי שיווק של חברת הסלולר החדשה ,  לכשתקום .
 
פישמן רוצה להיות מפעיל סלולר
איש העסקים מתכנן להקים מפעיל סלולרי וירטואלי באמצעות הום סנטר ו-hMobile שבבעלותו .  אהרון מידן ,  יו"ר רשת הום סנטר : " אנחנו צריכים להציג הנחה משמעותית לצרכן "
 
