אוניראה חולמת על רזבאן לוצ'סקו
האלופה הרומנית ,  שהרשימה בליגת האלופות ,  פנתה להתאחדות בבקשה מנומקת לאפשר למאמן הלאומי לאמן במקביל גם אותה
לאחר הקמפיין המוצלח והמפתיע בליגת האלופות ,  אוניראה מכוונת גבוה .  מאוד גבוה .  בעקבות התפטרותו של דן פטרסקו  ( שעזב לאמן בקובאן הרוסית )  ,  מאמן האלופה הרומנית ,  מחפשת בימים האחרונים אוניראה מאמן בכיר בנסיון למנף את ההצלחה האירופית הגדולה ,  ואולי אפילו להפתיע את ליברפול בליגה האירופית .  כזכור ,  האלופה הרומנית העפילה השנה לליגת האלופות ,  ואחרי קמפיין מצוין שכלל נצחונות על סביליה וריינג'רס ושמונה נקודות בבית ז' ,  סיימו הרומנים במקום השלישי ,  ונשרו לליגה האירופית ,  שם יפגשו את האימפריה האנגלית בשלב נוק-אאוט .
 הערב  ( שלישי )  ,  פרסמה התקשורת הרומנית כי המועמד המוביל מבחינת האלופה להחליף את פטרסקו הוא לא אחר מאשר רזבאן לוצ'סקו ,  מאמן נבחרת רומניה .  עם זאת ,  התאחדות הכדורגל הרומנית לא מאפשרת למאמן לאומי לאמן במקביל קבוצה במדינה ,  ועל כן הגישה הערב האלופה מכתב להתאחדות ,  שמבקש לאפשר ללוצ'סקו לאמן את האלופה והנבחרת בו זמנית .
 אוניראה הסבירה את הבקשה  " בהתחשב בחשיבות המשחק שלנו באירופה ,  והעובדה שאנחנו הקבוצה היחידה שמייצגת את רומניה באירופה ",  ובכך ש"המשימה הבאה של הנבחרת תהיה רק בעוד שלושה חודשים ".  הקבוצה אף הבהירה כי תשלם את כל שכרו של לוצ'סקו עד תום העונה ,  והוסיפה : " זו העונה הטובה ביותר בהיסטוריה של קבוצה רומנית בליגת האלופות ".  אוניראה הדגישה שוב ושוב את חשיבות המשחקים מול ליברפול ,  אלא שלמרות זאת ,  ולמרות שלוצ'סקו עצמו הביע את הסכמתו העקרונית למהלך ,  בשלב זה לא נראה כאילו ההתאחדות הרומנית תיענה בחיוב להצעה .  האלופה הרומנית ,  שמחפשת מאמן בעל שיעור קומה ומעמד שתואם את שאיפותיה החדשות ,  ביניהן גם לזכות באליפות נוספת ,  פנתה בימים האחרונים גם לוולטר זנגה ,  שסירב .  רוני לוי נפגש בימים האחרונים עם ראשי הקבוצה ,  אך נראה כי כוונת הרומנים היא ללכת על מאמן בעל שם ,  כששמו של צ'ירו פרארה גם הוזכר .  
כאמור ,  לוצ'סקו הוא המועמד המועדף על ראשי אוניראה ,  אך בימים האחרונים הועלו שמות של מאמנים נוספים .  כריסטיאנו ברגודי האיטלקי ,  שפתח את העונה בסטיוואה בוקרשט ועבד בשנים האחרונות ברומניה ,  הצהיר כי ישמח לקבל את התפקיד .  גם אולג פרוטסוב האוקראיני ,  שפתח את העונה בהיראקליס היוונית ,  הוזכר כמועמד רציני לתפקיד .  

אוניראה חולמת על רזבאן לוצ'סקו
האלופה הרומנית ,  שהרשימה בליגת האלופות ,  פנתה להתאחדות בבקשה מנומקת לאפשר למאמן הלאומי לאמן במקביל גם אותה

