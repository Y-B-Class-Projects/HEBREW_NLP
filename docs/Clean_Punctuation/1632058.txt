ועדת הכלכלה אישרה הארכת זיכיון ערוץ 10 בשנתיים
לילה כלכלי :  בתום יום של דיונים מרתוניים הצביעה הועדה בעד הצעת החוק .  מועצת הרשות השנייה צפויה לאשר אותו ביום ראשון הקרוב
ועדת הכלכלה של הכנסת אישרה לפני שעה קלה את הצעת החוק להארכת זיכיון ערוץ 10 .  בתום יום של דיונים מרתונים שהחל בשעות הבוקר ועבר גם אצל שר התקשורת ,  אישרה הועדה כי זיכיון הערוץ יוארך בשנתיים החל מה-28 בינואר השנה .  בדיון נפתר גם המשבר שסיים את דיון הועדה בשעות הבוקר ,  כשחברי הכנסת שי ושאמה הצביעו בעד הצעת החוק הממשלתית .  באחד הסעיפים שהוצעו המופיעים גם בהצעת החוק הפרטית ניסה שאמה להתנגד אולם היועצת המשפטית של הועדה עו"ד אתי בנדלר אמרה לו כי אינו יכול להתנגד להצעת החוק של עצמו .
 בדיון היום הוחלט כי מהצעת החוק יימחק הסעיף שמאפשר לערוץ 10 להמשיך לשדר חדשות מחוץ לירושלים ,  לבקשת יושב הראש הועדה אופיר אקוניס וחברי הכנסת זבולון אורלב וציון פיניאן ,  ובמקומו התחייב הערוץ להגיש בשבועיים הקרובים תכנית להעברה של חברת החדשות לירושלים תוך פחות משנתיים .  לבקשת אקוניס המעבר יתבצע עד ספטמבר 2011 כתנאי לקבלת רישיון במסגרת הרפורמה בתקשורת .  הצעתה של חברת הכנסת יוליה שמאלוב-ברקוביץ להגדיל את ההשקעה בהפקות המצולמות בירושלים ושמעסיקות עובדים מקומיים ,  עד להשלמת מעבר חברת החדשות לבירה ,  לא אושרה .  עם זאת הוחלט כי מספר עובדי ערוץ 10 המתגוררים בירושלים והיקף הפעילות של חדשות 10 בבירה יוגדלו באופן מיידי .
 נושא נוסף שאושר היום הוא החזר עודפי דמי הזיכיון שנגבו על ידי הרשות השנייה בשנים בהן היה הערוץ בהקפאת הליכים .  בדיון הוחלט כי זכיינית ערוץ 2 לשעבר טלעד וזכייני תחנות הרדיו האזורי יהיו הראשונים לקבל את ההחזרים ,  משום שהם הגופים היחידים שלא יהיו בעלי חוב לרשות עם כניסת החוק לתוקף - ב-28 בינואר .  ההחזרים לגופים אלו יתבצעו עד סוף שנת 2011 .
 יושב ראש הוועדה ,  חבר הכנסת אופיר אקוניס : " הוועדה קיימה עשרות שעות של דיונים במטרה לשמר את הפלורליזם בשוק התקשורת ,  מנענו החשכת מסך בערוץ 10 שהייתה עלולה לפגוע באינטרס הציבורי .  החוק מבטיח את העמידה בכל החובות של ערוץ 10 תוך שמירה על עקרון השוויוניות ביחס לשאר הזכייניות ".  אקוניס הוסיף כי היצירה קיבלה מענה וחוזקו העקרונות הרגולטוריים שהוא רואה בהם חשיבות רבה .  בנוסף ,  התנצל אקוניס בפני יושבת ראש מועצת הרשות השנייה נורית דאבוש על שבאחת הישיבות הקודמות עקץ אותה על שלא הגיעה לדיון .
 מנשה סמירה ,  מנכ"ל הרשות השנייה : " ההסדר שגובש והחוק שעבר מחזקים את העמידה במחויבויות של זכייני הטלוויזיה ,  תרבות ויצירת מקור ,  לטובת ציבור הצופים .  יש לציין את נכונות ישראל 10 לעמוד בדרישות אלו וכן את הגיבוי של יושב ראש ועדת הכלכלה וחבריה לעקרונות ערוצי הטלוויזיה המסחרית-ציבורית ". 
מאיגודי היוצרים נמסר : " אנחנו מברכים על הארכת זיכיונה של ישראל 10 תוך עמידתה במחויבויותיה לקולנוע ולסוגה העלית .  איגודי היוצרים עמדו מהרגע הראשון על כך שהזיכיון יוארך אך ורק אם הזכיינית תשלים את כל חובות התוכן שלה ,  והצעת החוק שאושרה היום בוועדת הכלכלה מלמדת שעמדתנו התקבלה .  זה ניצחון ליצירה הישראלית המקורית בטלוויזיה ובקולנוע ,  ועוד יותר מכך לציבור הרחב שיהנה מפירות היצירה הזו .  לאחר מאבק שארך חודשים ארוכים אנחנו רוצים לציין לטובה את ישראל 10 ,  שהשכילה בסופו של דבר להכיר באופן עקרוני ומעשי בחובותיה לקולנוע ולסוגה העלית ;  את הדרג המקצועי ברשות השנייה ,  בראשות המנכ"ל מנשה סמירה ,  שבחן את ההבנות שהושגו בין היוצרים לישראל 10 והחליט לאמצן ;  ואת שר התקשורת משה כחלון ויושב ראש וועדת הכלכלה אופיר אקוניס ,  שלאורך כל הדרך עמדו על כך שהזכיינית תשלים את חובות התוכן שלה כתנאי להארכת זיכיונה ". 
שר התקשורת משה כחלון מסר : " אני מודה לכל הגורמים שנתנו יד להחלטה חשובה זו ובתוכם לעובדי משרד התקשורת שהשקיעו לילות כימים לגיבוש הצעת החוק ,  להתאמות השונות ולהשלמת התהליך ומתן מענה ופתרון לסוגיות השונות והמורכבות שעלו לאורך כל הדרך .  מחויבויות ההשקעה בקולנוע הישראלי עוגנו בחוק ,  העמידה במחויבויות התוכן נשמרה ,  התחרות בענף השידורים לא נפגעה ,  פרנסת עובדי הערוץ הובטחה ,  והכלכלה הישראלית יצאה נשכרת .  התהליך יושלם עם אישורו על ידי הכנסת ". 
עתה ,  משאירה הועדה את הצעת החוק ,  יובא ההסדר לאישור מועצת הרשות השנייה שתדון בו ביום ראשון הקרוב .  לאחר אישור מועצת הרשות תחזור ההצעה לדיון נוסף בועדת הכלכלה ומשם להצבעה בקריאות שנייה ושלישית במליאת הכנסת .
 
ועדת הכלכלה אישרה הארכת זיכיון ערוץ 10 בשנתיים
לילה כלכלי :  בתום יום של דיונים מרתוניים הצביעה הועדה בעד הצעת החוק .  מועצת הרשות השנייה צפויה לאשר אותו ביום ראשון הקרוב

