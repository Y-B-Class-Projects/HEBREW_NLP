אפטר פארטי
האם גילי ורמוט ,  שפתח את הליגה בצורה בינונית ,  סובל מנפילה שאופיינית למי שנבחר לשחקן העונה ?  פנינו לארבעה שזכו בתואר היוקרתי בעבר כדי לברר את השפעת התואר על היכולת שלו
לא קל להתחיל שנה כשחקן העונה .  לא פעם ,  התיק הזה עלול להכביד מאוד .  לא פעם ,  האתגר שהליגה הישראלית מציעה לך הופך להיות לא מרגש מספיק .  לא פעם ,  אתה צריך למצוא כלים אחרים כדי להשיב לעצמך את המומנטום :  לעזוב לחו"ל ,  לכוון לפסגה חדשה ,  להחליף מאמן ,  להחליף גישה .  לא רבים הם השחקנים שמצליחים לשמור על אותה רמה אחרי עונת שיא ,  וכרגע ניכר כי גילי ורמוט מהפועל תל אביב חווה לא מעט מאותן בעיות .  שחקן העונה המוכר לנו לטובה עדיין לא הופיע לליגה .  פנינו למספר שחקני עונה לשעבר כדי לקבל מהם כמה עצות איך אפשר להימנע מהמפולת .
 חלוץ העבר הנתנייתי זכה שלוש פעמים בתואר שחקן העונה .  הפעם הראשונה הייתה בדאבל של מכבי נתניה ב-1977/8 ,  אז נבחר מבין שלל כוכבי הקבוצה .  עונה לאחר מכן הצליח מכנס לשמור על כושר טוב והיה מלך שערי הליגה עם 18 כיבושים .  ב-1981/2 וב-1982/3 הצליח מכנס להפוך לשחקן השני שמשלים שתי זכיות רצופות בתואר לאחר ששפיגלר זכה ארבע פעמים רצופות בסוף שנות ה-60 .  אחרי הזכייה הכפולה נרשמה ירידה ביכולת של מכנס ,  שעבר בסופה למכבי תל אביב .  
מכנס ,  שמייצג את הדוגמה הנגדית ,  משוכנע שלבחירה בתואר כדורגלן העונה יש השפעה על השחקן ,  בעיקר בנושא המנטלי . " אחרי עונות שיא של אליפויות ,  גביעים ותארים אישיים תמיד יש ירידה מנטלית ",  הוא אומר , " אחרי שאתה מוביל קבוצה במשחקים בזלצבורג וליסבון ,  קשה מאוד להגיע פתאום לחדר ההלבשה באצטדיון גרין ולשחק מול הפועל עכו .  זה יוצר אצלך ובכלל בקבוצה תחושה של משחק אימון ולא משנה כמה תדברו על זה ותנסו לעשות את המקסימום ".  מכנס נזכר בדוגמה אישית : " לא קל לבוא לכל מגרש כשיודעים שאתה שחקן העונה ושמים עליך את כל תשומת הלב .  גם עלי זה השפיע ובחרו אותי פעם לשחקן המאכזב של העונה ". 
מעבר לעניין המנטלי ולמרות כל הפירגון שתמיד מנסים לשדר במתחם חודורוב ,  מכנס משוכנע שגם למאבקי כוח יש השפעה גדולה . " בקבוצות מצליחות ,  עם כל הפירגון ,  תמיד יהיו מאבקים ,  גם אם לא גלויים ,  על הקרדיט ומי תרם יותר לאליפות ",  הוא מסביר ונותן דוגמה , " אפשר לראות את זה עכשיו בהפועל תל אביב ,  כששחקנים כמו ערן זהבי לדוגמה לא רוצים להרוויח סכום מסוים ,  אלא רוצים להרוויח כמו שההוא מרוויח או כמו שהשני מרוויח ".  מכנס חושב שלא בטוח שורמוט עשה בחירה טובה כשנשאר בהפועל בקיץ האחרון : " לפעמים שחקנים גדולים צריכים לעשות שינוי ומעבר לאירופה או לקבוצה אחרת כי זה מכניס אתגר חדש .  אין מה לעשות ,  מבחינת רמת המחויבות והאתגר ,  היה בלתי אפשרי מבחינת ורמוט לשמור על אותה רמה כמו בפתיחת העונה שעברה ". 
הסיפור השונה משל כולם הוא סיפורו של משה סלקטר ,  שגם מוכיח את טענתו של מכנס למאבקי כוחות ואגו אחרי שיאים מקצועיים .  החלוץ הצליח להיות אחד השחקנים הדומיננטיים באליפות הראשונה של מכבי חיפה ב-1983/4 ,  כשהוא כובש במחזורי הסיום שערים חשובים שעזרו לירוקים לסגור את פער 13 הנקודות מבית"ר ירושלים .  עונה לאחר מכן ,  כבש סלקטר 16 שערים ,  הוביל את חיפה לאליפות שנייה ברציפות והרכיב ביחד עם זאהי ארמלי ורוני רוזנטל את אחת מחוליות ההתקפה הטובות בהיסטוריה של הכדורגל הישראלי .  בסיום אותה עונה הוא זכה בתואר כדורגלן העונה .  למרות שתי העונות המצוינות ובמיוחד האחרונה ,  הקריירה של סלקטר רק הלכה אחורה .  ב-1985/6 הוא בקושי קיבל הזדמנויות בהרכב של חיפה ,  בשל סכסוך עם המאמן ,  שלמה שרף ,  ובסוף אותה עונה נמכר לבית"ר ירושלים ,  כשגם שם הוא לא הצליח במיוחד  ( ארבעה שערים בעונה )  .  משם הקריירה שלו רק דעכה והוא עבר בהפועל כפר סבא ,  חזר לעונה אחת בחיפה ומשם למכבי עכו בליגה א' .
 סלקטר נזכר בעונה שאחרי הבחירה בו . " הרגשתי שאני לא מקבל פידבק חיובי משלמה שרף ",  הוא אומר , " ברגע ששחקן מבקיע המון שערים ששווים אליפויות ודווקא המאמן שלו הוא היחיד מבין כל מאמני הליגה שלא בוחר בו לשחקן העונה ,  זה פוגע ,  צורם וגורם לחוסר ביטחון .  דווקא המאמן שלך לא מפרגן לך .  ועוד לפני ששרף הגיע הייתי מלך השערים והצטיינתי והוא ממש לא החזיק ממני ".  
סלקטר מסכים שיש נסיגה מסוימת ביכולת של ורמוט ,  אך מסרב להתרגש : " ברור שיש קצת דעיכה ביכולת שלו ,  אבל אנשים עושים מזה הרבה יותר ממה שזה באמת .  כדורגלן צריך לשפוט בסוף העונה ולא אחרי שלושה-ארבעה משחקים .  גם עלי אמרו אחרי כמה משחקים 'זה לא אותו השחקן שהיה בעונה שעברה' ודברים כאלה .  הכל שטויות .  ברור שאחרי שאתה מגיע לטופ ,  כמו שורמוט הגיע אליו בעונה שעברה ,  אז יש דעיכה וקצת יותר קשה לשחזר את הרעב שהיה .  יחד עם זאת ,  צריך לדעת שורמוט ניזון גם מהיכולת של כל הקבוצה וכשהיא מזייפת ,  אז הולך הרבה יותר קשה .  ממה שאני יודע ,  גילי ורמוט הוא מקצוען ולא איזה שחקן שיוצא לבלות ושטויות כאלה .  אני מאמין שהוא עוד יחזור לעצמו ". 
מספר 7 האגדי הוא השחקן היחיד שזכה בתואר כדורגלן העונה בשתי קבוצות שונות .  בעונת 1980/1 החליף סיני את רפעת טורק ,  שנפצע בתחילת העונה ,  והוביל את הפועל תל אביב לאליפות הראשונה מזה 12 שנה ולגמר גביע המדינה .  מה שהעניק לו בתום אותה העונה את תואר כדורגלן העונה .  סיני הצליח ליצור המשכיות ובשנים הבאות היה השחקן המוביל בקבוצה שזכתה בשתי אליפויות נוספות  ( 1985/6 ו-1987/8 )  וגביע המדינה ב-1982/3 .  את הזכייה השנייה בתואר כדורגלן העונה רשם סיני בבני יהודה ,  איתה זכה באליפות היחידה בתולדות המועדון ב-1989/90 כשהוא כובש 14 שערים .  בסיום אותה עונה חזר למועדון האדום ,  אך כבר לא יכול היה לשחזר את שיאיו .
 סיני ,  שזכה לתואר האישי המכובד בגיל צעיר מאוד  ( 20 )  ,  זוכר ממנו רק השפעה חיובית . " ההשפעה של תואר כזה על שחקן היא בסך הכל חיובית ",  אומר מאמן מכבי הרצליה , " אם אתה לוקח את זה למקומות חיוביים ויודע לשדרג את עצמך ,  זה יעזור לך מאוד וייתן לך הרבה ביטחון .  הכל תלוי בגישה ,  בחשיבה וברעב שאתה מצליח להעמיד לעצמך .  אם אתה מרגיש שמיצית את עצמך בזה שהגעת למעמד שחקן העונה ,  אז בטח שתבוא ירידה ".  יחד עם זאת ,  סיני משוכנע שאין מקרה דומה לשני : " ההשפעה היא מאוד אינדיבידואלית .  הכל תלוי באופי של השחקן ובמטרות שהוא מצליח להציב לעצמו כל פעם מחדש .  עלי התואר הזה השפיע רק לחיוב .  זה נתן לי ביטחון והצלחתי להמשיך להשתפר .  הדבר היחיד שדגדג לי באותה התקופה היה להביא את היכולת הזו לחו"ל ובזה לא הצלחתי וחבל .  קצת קשה לי לקבוע לגבי ורמוט ,  כי אני לא מכיר את קו החשיבה שלו וקצת קשה לי לקבוע אם הוא יצליח לשחזר את היכולת שהציג בעונה שעברה ". 
קשר מכבי פתח תקוה בן ה-29 היה שותף בכיר לאחת הקבוצות הכי גדולות בהיסטוריה של מכבי חיפה ,  שזכתה בשלוש אליפויות רצופות בין 2003-2006 .  בכל אחת משלוש העונות נבחר שחקן אחר מהאלופה לתואר שחקן העונה  ניר דוידוביץ' ,  עידן טל וגוסטבו בוקולי ,  כשזנדברג תמיד מגיע במקום השני או השלישי .  דווקא כשעזב את הכרמל לטובת פרויקט המיליונים של ארקדי גאידמק בבית"ר ירושלים ,  הצליח זנדברג לעשות את קפיצת המדרגה בצד האישי ולזכות בתואר העונה .  זה קרה בעונה הראשונה שלו בבירה  2006/7 ,  בה הצליח לזכות באליפות הרביעית שלו ברציפות כשהוא רושם 13 בישולים בליגה ומוסיף לכך ארבעה שערים .  בעונה שלאחר מכן בית"ר שוב זכתה באליפות ,  אבל היכולת של זנדברג נפגעה מעט והצהובים נעזרו בסגל העמוק שלהם כדי למצוא מנהיג אחר בדמותו של גל אלברמן .  
זנדברג זוכר את הדברים אחרת . " אני לא חושב שזה השפיע עלי יותר מדי ",  אומר זנדברג , " ברור שזה נותן טפיחה על השכם וחותמת על כך שאתה אחד השחקנים הטובים בארץ וזה מאוד מחמיא .  מי שיגיד אחרת משקר כי זה דבר גדול ששחקני הליגה ,  קולגות שלך ,  בוחרים בך לשחקן המצטיין .  אבל באופן אישי הייתי בטוח ביכולת שלי עוד לפני כן וזה לא נתן לי איזה פוש מיוחד ,  מפני שהגעתי לבית"ר כשחקן מאוד מוכח ואחרי שלוש אליפויות במכבי חיפה ,  שגם שם פעמיים הייתי סגן כדורגלן העונה .  כך שבאתי עם מספיק ביטחון .  אני חושב שאין שום קשר בין תואר שחקן העונה לבין זה שוורמוט פתח טיפה פחות טוב העונה .  הוא היה שחקן אדיר עוד לפני וגם עכשיו הוא עדיין כזה .  אני לא מאמין שתואר כדורגלן העונה עלה לו לראש ופגע בו ". 

אפטר פארטי
האם גילי ורמוט ,  שפתח את הליגה בצורה בינונית ,  סובל מנפילה שאופיינית למי שנבחר לשחקן העונה ?  פנינו לארבעה שזכו בתואר היוקרתי בעבר כדי לברר את השפעת התואר על היכולת שלו

