משליך הנעל בעליון : " ביניש מיררה את חיי "
 במהלך דיון בביהמ"ש העליון ,  צעק פיני כהן לעבר נשיאת העליון  " מושחתת של פיליפ מרכוס "  והשליך נעל ופגע בראשה .  כהן ,  שהשופט מרכוס דן בעבר בתיק בעניינו ,  נעצר ונלקח לחקירה .  עורך דינו לשעבר של כהן : " יש לו עבר של מעשים אלימים ואיומים "
  ( צילום :  נעם כהן ,  עריכה :  יאיר דניאל ,  קריינות :  אילן שניג ) 
מהומה בבית המשפט העליון במהלך דיון בצהרים  ( רביעי )  .  לאחר שפיני כהן תושב ירושלים בן 52 הגיע לדיון ,  חלץ את נעליו והשליך אותן לעברה של נשיאת בית המשפט העליון דורית ביניש .  ביניש נפגעה בראשה ולאחר מכן השתלטו אנשי משמר בית המשפט על כהן כשהם מזעיקים באופן מיידי את כוחות הביטחון .  כהן נכח בדיון ,  על אף שאין לו כל נגיעה לנושא הנדון ולשוטרים סיפר כי השופטת  " מיררה את חייו במשך זמן ממושך ולכן החליט לנקום בה ".  כשהשליך התוקף את נעליו צעק לעבר ביניש , " מושחתת של פיליפ מרכוס ",  כהן חשוד גם כי איים על השופט מרכוס ,  המכהן בבית המשפט לענייני משפחה בירושלים ודן בעבר בתיק בעניינו .
 עו"ד אריה רוזנברג ,  שייצג בעבר את פיני כהן במשפט כנגד גרושתו טען היום כי אינו מופתע מהמעשה . " מדובר בבן אדם שיש לו סף עצבים נמוך וכעסים על כל העולם .  הוא כנראה רצה לבצע פרובוקציה או פשוט רוצה להיעצר ".  רוזנברג סיפר כי לפני כארבע שנים הותקף גם הוא על ידי כהן שלא היה מרוצה מתוצאות ההליך המשפטי בעניינו : " הוא הגיע למשרדי והכה אותי בקביים ,  לאחר שהתחזה לנכה ונכנס כך למשרד .  הוא שבר לי את היד ,  הפך לי את המשרד ותמורת הדבר הזה קיבל מאסר של 9 חודשים ,  אבל כנראה זה לא הספיק כדי להרתיע אותו ". 
עוד סיפר רוזנברג לוואלה !  חדשות כי בהזדמנות אחרת הגיע כהן למשרדו ואיים  " לגמור "  אותו ואת השופט מרכוס שדן בעניינו . " אני מיד התקשרתי למשמר בתי המשפט והודעתי להם שהיה איום על השופט ואני מבקש שהוא יוגן  אני לעומת זאת לא זכיתי להגנה למרות בקשות שלי למשטרה וללשכת עורכי הדין .  כתוצאה מהמקרה עברתי למשרד במקום אחר ,  ממוגן ומוקף במצלמות אבטחה ",  סיפר .
 ביניש קיבלה טיפול רפואי ראשוני בעקבות התקיפה ,  מחוץ לאולם בית המשפט ,  אך לא היה צורך לפנותה לבית החולים .  מדוברות בית המשפט נמסר כי הדיונים יימשכו כסדרם כשהם מאובטחים ע"י שישה מאבטחים .  עורך הדין יחזקאל ביניש ,  בעלה של נשיאת בית המשפט העליון ,  הגיע ללשכתה של אשתו וסיפר כי שלומה טוב . " הייתי אצלה בחדר ,  דיברתי איתה ,  בדקתי והסתכלתי היא סיפרה לי כי לא ראתה את מי שזרק עליה את הנעל .  המשקפיים שלה נשברו והיא נפלה מעוצמת המכה .  יש לה פגיעה ליד העין וליד האף .  היא התאוששה והיא צפויה לחזור לדיון ".  
דוברת הנהלת בתי המשפט מסרה כי  " הנשיאה מרגישה בטוב ,  היא נחבלה קלות בצד השמאלי של פניה .  היא קיבלה טיפול ראשוני ,  שמנו קרח והיא תכף תרד חזרה לאולם ".  ראש לשכת עורכי הדין יורי גיא רון הביע  " זעזוע עמוק "  מאירוע השלכת הנעל ,  שפגעה בנשיאת בית המשפט העליון דורית ביניש במהלך דיון .
 
משליך הנעל בעליון : " ביניש מיררה את חיי "
 במהלך דיון בביהמ"ש העליון ,  צעק פיני כהן לעבר נשיאת העליון  " מושחתת של פיליפ מרכוס "  והשליך נעל ופגע בראשה .  כהן ,  שהשופט מרכוס דן בעבר בתיק בעניינו ,  נעצר ונלקח לחקירה .  עורך דינו לשעבר של כהן : " יש לו עבר של מעשים אלימים ואיומים "
 
