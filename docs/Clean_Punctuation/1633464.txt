יש רק דרך אחת להשאיר את גווארדיולה
כל עוד מאמן ברצלונה יראה את הנאמנות של חניכיו האחד לשני ,  לקבוצה ולדרך ,  הוא לא יבגוד בהם .  תומר יצחק מסכם מחזור בספרד ונגעל מריאל
אם התוצאה המוחצת בה ניצחה ברצלונה את סביליה בקאמפ נואו במסגרת הליגה בשבת ,  0:4 ,  הייתה מושגת גם בגומלין בין השתיים בגביע שלושה ימים לפני כן ,  אף אחד לא יכול היה לבוא בטענות .  בארסה איבדה תואר ראשון מבין השישה שלה ,  אבל עשתה זאת עם ניצחון חוץ ובראש מורם ,  כיאה לאלופה אמיתית .  עם זאת ,  דווקא הרגעים שלאחר ההדחה היו אלה שענו על שתי השאלות המרכזיות :  האם שחקני ברצלונה עדיין רעבים להצלחות והאם פפ גווארדיולה יאריך בכל זאת את חוזהו .  התשובה בשני המקרים תהיה חיובית .  
הדמעות האותנטיות של לאונל מסי בסיום המשחק ברמון סאנצ'ז פיחואן ,  כשהן מגיעות מהכוכב הבלתי מעורער של הקבוצה ומכדורגלן שזכה בכל תואר אפשרי בשנה החולפת ,  היו רק הספתח למספר שעות גדושות בהתרגשות ופריקת עצבים מצד שחקני האלופה .  ומי היה הראשון שניגש לנחם את מסי ?  כן ,  גווארדיולה .  המאמן הבין באותו רגע את המחויבות של שחקניו למועדון ,  ועוד יותר מכך את המחויבות שלו אליהם .  על המאמן מופעל לחץ משפחתי להישאר בברצלונה ולא לצאת להרפתקה במדינה אחרת וגם המועמדים לנשיאות לא מעלים על דעתם מינוי של אדם אחר לתפקיד ,  אולם מי שישאיר את פפ במועדון הם אך ורק השחקנים שלו .  כל עוד גווארדיולה יראה את הנאמנות של חניכיו האחד לשני ,  לקבוצה ולדרך - גם הוא ישמור על הקו האחיד וימשיך להוביל את הפרויקט .  מי כמוהו יודע מהי לויאליות .
 לאחר ההפסד של ריאל מדריד 1:0 בסן מאמס לאתלטיק בילבאו ,  הציגו ב'מארקה' את הנתון המקרי לפיו הבלאנקוס מפסידים כל שישה מחזורים .  זה קרה במחזור השישי בסביליה ,  במחזור ה-12 בקאמפ נואו וכעת בבילבאו ,  מה שאומר שההפסד הבא אמור להגיע במחזור ה-24 ,  במגרשה של טנריפה . " נראה כי ריאל מתנהלת בצורה רובוטית ",  נכתב בעיתון .  השבוע הוכיחה הנהלת המועדון הלכה למעשה כי הכוונה היא לאו דווקא לשחקנים .  דווקא בתקופה בה שחקני הבית ,  מלבד איקר קסיאס ,  לא ממש נספרים בהרכב  ראול ,  גוטי ואסטבן גראנרו עלו כמחליפים בשבת  ריאל מדריד עשתה צעד לקראת יריקה בפרצוף של תוצר מחלקת הנוער שלה ,  שלרוע מזלו סובל מבעיות לב שמשביתות אותו מאז אוקטובר 2008 וככל הנראה יביאו לסיום מוקדם של הקריירה שלו .  
מדובר ברובן דה לה רד ,  אחד מאהובי הקהל בסנטיאגו בירנבאו ,  שבריאל עושים הכל על מנת להיפטר מהחוזה הסטנדרטי שלו לשנתיים הבאות ולהמירו בתשלום פנסיה של 1,500 יורו בחודש ,  כנדרש בספרד עבור עובד המוגדר כלא כשיר מבחינה רפואית .  כן ,  המועדון ששבר את השוק והוציא 250 מיליון יורו על רכש ,  לא מסוגל לתת את הגב לבשר מבשרו והחליט לנטוש אותו לאנחות .  לא מדובר כאן אך ורק בעניין כספי .  השחקנים ,  בהנהגת הקפטן ראול ,  עומדים כולם מאחורי חברם לקבוצה ,  אך במועדון בחרו לנצל בצורה צינית את החוק ,  אנשי ההנהלה כלל לא מתעניינים במצבו של דה לה רד ומסתמן כי הצדדים ייפגשו בבית המשפט .  לא זו הדרך לנהוג בשחקן בית ,  על אחת כמה וכמה כשמדובר במועדון פאר המהווה מודל ניהולי עבור רבים .
 בעונה שעברה ,  אותה חילק בין ולנסיה לאתלטיקו מדריד ,  הוא הוגדר כפלופ מהדהד .  למרות זאת ,  אונאי אמרי החזיר אותו לחיקו בוולנסיה ,  נתן לו הזדמנות להרשים במשחקי טרום העונה וכעת אבר באנגה נחשב לאחד הקשרים הטובים בליגה הספרדית ולקשר המרכזי הארגנטינאי הטוב בנמצא בתקופה זו .  בניצחון 1:4 בדרבי על ויאריאל ,  חגג באנגה את שער הבכורה שלו במדי ולנסיה והשני בסך הכל בקריירה ,  ונתן עוד תזכורת לפוטנציאל הגדול שנצץ בבוקה ג'וניורס והשכיח את פרננדו גאגו תוך פחות משנה .  באנגה העלה בדרגה נוספת את יכולת המסירה שגם כך הייתה נהדרת ,  התאים עצמו לסגנון האירופי ובעיקר הפסיק לעשות שטויות .  הדרך למונדיאל נראית סלולה .
 
יש רק דרך אחת להשאיר את גווארדיולה
כל עוד מאמן ברצלונה יראה את הנאמנות של חניכיו האחד לשני ,  לקבוצה ולדרך ,  הוא לא יבגוד בהם .  תומר יצחק מסכם מחזור בספרד ונגעל מריאל

