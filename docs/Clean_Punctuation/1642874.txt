יש חשמל בפריפריה
חודשיים לאחר שאזלה המכסה להתקנת מערכות סולאריות על גגות - מחייה שר התשתיות את השוק .  בין השאר ,  תוסר המגבלה על התקנות ביתיות בכל המדינה ויאושרו ללא הגבלה התקנות עסקיות בפריפריה
בתום חודשיים של אי-ודאות קבע בסוף השבוע שר התשתיות הלאומיות ,  עוזי לנדאו ,  מכסות חדשות ומוגדלות להתקנת מערכות סולאריות קטנות  ( עד 50 קילו-ואט )  על גגות מבני עסקים ובתים פרטיים .  המכסות הן לחמש השנים הבאות .  
הנחת מתקנים סולאריים לייצור חשמל לצרכים ביתיים  ( עד 4 קילו-ואט )  תותר ללא הגבלה בכל המדינה עד סוף דצמבר 2014 .  התקנה מסחרית  ( עד 50 קילו-ואט )  באזורי עדיפות לאומית  ( אזור הצפון ,  אזור הדרום ויו"ש )  תותר אף היא ללא הגבלה בתקופה זו - בעוד שבשאר המדינה תוגבל התקנתן של מערכות מסחריות למכסה של 50 מגה-ואט  ( 1,000-1,200 מערכות )  .  
בנוסף הוחלט לשריין מכסה מיוחדת של 30 מגה-ואט עבור מבני ציבור - בעיקר גגות של מוסדות חינוך .  הקצאה נוספת של 2 מגה-ואט שוריינה לתושבי יהודה ושומרון ,  שעד עתה לא יכלו לנצל את זכותם למכירת חשמל סולארי מפני שהמינהל האזרחי לא נתן אישור לכך .  מכסה זו נקבעה על פי חלקם היחסי של תושבי יהודה ושומרון באוכלוסייה ,  בתעריף זהה לזה שנקבע במכסה הראשונה .  
התוכנית נוגעת למתקנים סולאריים קטנים בטכנולוגיה פוטו-וולטאית  ( p.v )  .  במהלך כנס אילת-אילות לאנרגיות מתחדשות ,  שייערך השבוע ,  יפורסמו המכסות החדשות למתקני p.v בינוניים וגדולים ,  למתקנים בטכנולוגיה תרמו-סולארית ולמערכות ייצור חשמל באנרגיית רוח וביו-מאסה .  זאת במסמך המדיניות לשילוב אנרגיות מתחדשות במשק החשמל בישראל . 
" המתווה החדש מקדם את מימוש חזון הגגות הירוקים ",  אמר לנדאו . " ההטבות לאזורי העדיפות הלאומית נובעות מתוך מדיניות כוללת לפיתוח הפריפריה ,  ונועדו לעודד העסקת כוח אדם מקומי ".  


החלטת השר התקבלה בסיפוק רב בענף הסולארי . " לנדאו הוכיח כי הוא דבק בדבריו וקיים את הבטחתו לממש בישראל חזון של גגות ירוקים ",  אמר אתמול מנכ"ל איגוד חברות אנרגיה מתחדשת בישראל ,  עו"ד איתן פרנס . " הכרזת משרד התשתיות היא יריית פתיחה של מהפכה סולארית רחבת היקף .  הסרת המגבלה תאפשר להנחיל בקרב הציבור מודעות לנושא החשמל ,  לשנות את הרגלי הצריכה ולכוון את היתרונות הכלכליים של ההסדרה למקומות בהם הם נדרשים ביותר ".  
קביעת המכסות החדשות עדיין אינה מבטיחה את ניצולן ,  משום שהסמכות לקביעת תעריף רכישת החשמל מן המתקנים נתונה בידי רשות החשמל .  תעריף זה מגלם פרמיה על מחיר החשמל של חברת החשמל ,  ולכן נוכח היקפיה הגדולים יחסית של התוכנית החדשה עשויה רשות החשמל לווסת את ההתקנות באמצעות הפחתה הדרגתית של הפרמיה .  לפי הערכות ,  יהיה התעריף החדש למכירת החשמל הסולארי לרשת כ-1.6 שקלים לקווט"ש ,  לעומת תעריף של כ-2 שקלים לקווט"ש שממנו נהנים המתקינים שניצלו את המכסה הראשונה .  
ממשרד התשתיות נמסר כי יבקש מהרשות להתאים את התעריף למכסות שהוקצו .  עוד צוין כי בהנחיית המשרד הטמיעה חברת החשמל מערכת חדשה לניהול מכסות ,  אשר תאפשר הצגה שקופה של מספר הבקשות לחיבורים בזמן אמת .  זאת במטרה למנוע את חוסר הוודאות שאיפיין את סיום המכסה הראשונה .  

התמריץ לייצור חשמל באנרגיה סולארית הוא רכישת חשמל המיוצר במתקנים בתעריף גבוה משמעותית מזה של חברת החשמל .  מאז פרסום התמריצים הראשונים  ( 1.97 שקל לקווט"ש )  ב-1 ביולי 2008 הותקנו מערכות סולאריות ביתיות בהיקף של כ-2 מגה-ואט - מתוך מכסה ראשונית של 15 מגה-ואט למגזר זה .  
במגזר העסקי  ( מבנים מסחריים או חקלאיים )  הסתכמו עד כה ההתקנות בפועל ב-10 מגה-ואט .  עם זאת ,  היקף המערכות שהתקנתן אושרה הוא 46 מגה-ואט - בעוד שהמכסה היא 35 מגה-ואט בלבד .  החריגה המהותית מהמכסה נבעה מגידול מואץ בבקשות לחיבור מתקנים שהוגשו לחברת החשמל לקראת סוף 2009 ,  ומהיעדר היערכות מוקדמת בחברה וברשות החשמל לרגע שבו תאזל המכסה .  
כשל זה הביא את חברת החשמל להכריז במפתיע ב-14 בדצמבר כי תפסיק לקבל בקשות נוספות לחיבורי מתקנים סולאריים מחשש לפריצת המכסה שאושרה .  ההודעה גררה תרעומת הן מצד חברות סולאריות שלא יכלו לממש עשרות הזמנות להתקנה והן מצד לקוחות שנותרו מחוץ למכסה .
 
יש חשמל בפריפריה
חודשיים לאחר שאזלה המכסה להתקנת מערכות סולאריות על גגות - מחייה שר התשתיות את השוק .  בין השאר ,  תוסר המגבלה על התקנות ביתיות בכל המדינה ויאושרו ללא הגבלה התקנות עסקיות בפריפריה

