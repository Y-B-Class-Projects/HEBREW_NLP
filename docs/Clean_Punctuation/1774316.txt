בשירותים של הקניון
כמה שעות לפני הסילבסטר ,  יוני נזכר בנשיקה הראשונה שלו ,  שהוא תכנן בגיל 12 בסילבסטר של אז
לפני 8 שנים בדיוק ,  בערב הסילבסטר ,  עמדתי מול המראה ומרחתי כמויות לא מבוטלות של ג'ל חוחובה על הפוני .  ניסיתי לעצב את שיערי הפרוע בתסרוקת הקוצנית שכונתה אז 'ספייקים' ,  ללא כל הצלחה נראית לעין .  בשלב מסוים הגיעו אלי שני החברים הכי טובים שלי ,  טל ודור ,  ויחד איתי הגיעו למסקנה שעדיף פשוט ללכת עם כובע .  רגע קטן ומתוק של נוסטלגיה  חברי ילדות מול מראה ,  ריח מבושם של ג'ל לשיער ,  המרקם הדביק על האצבעות ,  הצליל של המילה חוחובה .  אני זוכר בבירור את הצחקוקים העצבניים שלנו ואת המתח שעמד באוויר כשיצאנו שלושתנו לעבר הקניון ,  להתנשק עם נערה בפעם הראשונה .
 זה אולי נשמע קצת משונה ,  כששלושה ילדים מתאמים ביניהם מראש עם שלוש בנות את הנשיקה הראשונה שלהם ,  אבל בחיי ,  זה בדיוק מה שקרה .  טל התכתב אז עם ילדה מבית ספר אחר באיי.סי.קיו ,  והם החליטו להיפגש בסילבסטר ולנסות להתנשק ב-12 בלילה .  היא הציעה שייפגשו בקניון ,  הוא הציע שכל אחד יביא איתו חבר או שניים .  על פניו לא היה הרבה מקום לדמיון - הזוגות נקבעו על ידם מראש ,  וכך גם השעה והמקום .  אבל למעשה ,  כשיצאתי עם חברי לכיוון הקניון ,  כל מה שידעתי על הנערה שאני עומד לנשק היה ששמה הוא מור עדיני ,  וכינויה באייסיקיו הוא  * % * מורוש ה100ממת * @ *  .
 פגשנו את הבנות מחוץ לקולנוע ,  ולאחר כמה דקות של מבוכה הדדית החלטנו להיכנס להצגה מאוחרת של קומדיה רומנטית קלילה .  בזמן שעמדנו בתור לכרטיסים ,  הגנבתי מבטים לעבר מור בניסיון לתהות על קנקנה .  היא נראתה לי עדינה וחיוורת ,  ומאוד מנומשת ,  ולמרות שהיא כמעט לא פתחה את הפה ישר הצלחתי להבחין בנצנוץ הברזל של הטבעות בשיניים שלה .  כשהתיישבנו אחד ליד השני בחושך של אולם הקולנוע ,  התפללתי שיקרה משהו שישבור את הקרח .  הזמן עבר לאט .  בקושי שמתי לב לסרט עצמו ,  והעסקתי את עצמי בניסיונות לנחש איך זה יהיה להתנשק עם ילדה שיש לה גשר בשיניים .  בשלב מסוים ,  מור רכנה אליי והציעה בביישנות שנצא בהפסקה לשירותים להתאמן על הנשיקה .
 וכך יצא שהנשיקה הראשונה שלי לא הייתה בכלל ב-12 בלילה ,  אלא שעתיים לפני ,  בשירותים של הקולנוע בקניון איילון .  אולי זה לא היה כל כך מוזר ,  אם לא הייתי יודע ששני חברים שלי עומדים מחוץ לתא עם בנות זוגם ומחכים לתורם .  לנשיקה הראשונה שלי היה פוטנציאל להיות זיכרון ילדות פסטורלי של תמימות ותשוקה .  לא נעים להודות ,  אבל בפועל היא הייתה פעולה מתוכננת ,  מזויפת וצינית להחריד .  הנשיקה הראשונה שלי הייתה קרה וריקה מתוכן ,  ממש כמו השקר הגדול הזה שנקרא סילבסטר .
 
בשירותים של הקניון
כמה שעות לפני הסילבסטר ,  יוני נזכר בנשיקה הראשונה שלו ,  שהוא תכנן בגיל 12 בסילבסטר של אז

