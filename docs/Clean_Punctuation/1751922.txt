ארוך טווח :  חודש שני עם אפריליה מנה
14,770 ק"מ מופיעים על מד המרחק של המנה האוטומטי ,  מתוכם 1,366 ק"מ החודש ובמהלכו ביקרנו במוסך שלוש פעמים
המנה האוטומטי של אפריליה ממשיך אתנו אל החודש השני למבחן הארוך טווח וממשיך להפליא בשימושיות הרבה שלו .  הוא גומא מרחקים בשיוט בינעירוני באותה הקלות שבה הוא מזגזג ברחובות גוש דן .  הוא נוח ,  פרקטי ובהזדמנות אחת שבה רדפנו אחרי צוות טופגיר שבא לבקר בישראל ,  הוא גם גילה תכונות של אופנוע פפראצי מושלם .  
את המצלמה אכסנו בתא הקדמי שלו ,  היכן שמקובל למצוא את מכל הדלק וזו הייתה זמינה לנו במרחק של קליק אחד  ( מתג בצד השמאלי של הכידון )  ברגע הצורך .  גם בכל הקשור לצריכת הדלק ,  הוא נשאר בצד השפוי של הסקאלה כשליטר דלק מספיק ל-18 קילומטרים בשימוש מתון .  התוצאה היא טווח נסיעה של כ-220 ק"מ לפני שנורת הדלק מתעוררת ואל המכל נמזגים כ-12 ליטרים  ( מתוך 16 ליטרים של נפח )  .  
המנה ממשיך גם לעורר עניין בקרב רוכבים בלא מעט הזדמנויות והתחושה היא שיותר רוכבים מכפי שניתן היה לשער ,  מוכנים  " לצאת מהארון "  ולהודות שהם מייחלים לתיבה אוטומטית באופנוע שלהם בשימוש יומיומי .  מה קרה ,  התרככנו ? 
עם זאת ,  בצד כל התועלות האלה ,  יש גם ענייני תחזוקה .  אם היינו זקוקים להמחשה ברורה לחיים הקשים שעבר המנה שהגיע אלינו למבחן ארוך טווח ,  בחייו הקודמים ככלי הדגמה של היבואן ,  הרי שקיבלנו אותה בחודש השני עמו .  מיד בתחילת החודש ,  במהלך רכיבה מנהלתית מהבית לעבודה ,  נורית אזהרה הופיעה ,  עמה כיתוב GEAR בלוח המחוונים וגם תיבת ההילוכים של המנה  " נתקעה "  על יחס העבר הנמוך שהגביל את מהירות הנסיעה .
 את המנה הפקדנו במוסך ולאחר מסכת פירוק נרחבת ,  התברר שרצועת הווריאטור שחוקה ודורת החלפה .  החלפה שכזו אכן מופיעה בספר הטיפולים של המנה ,  אך רק בצבירת 20,000 קילומטרים .  מכאן ,  שרמת שחיקה שכזו מעידה על כך שאופנוע זה חווה מסכת שימוש אגרסיבי ביותר טרם הגיע אלינו .  כמו כן ,  על חריגותה של השחיקה הזו מעידה גם העובדה כי זו הפעם הראשונה בישראל שמוחלפת רצועת הינע במנה ,  למרות שמספר כלים נע על הכבישים .  עלות החלפת רצועה שכזו עומד על כ-1,900 שקלים ,  לפני עבודה .
 אולם ,  למחרת ,  שוב בנסיעה הקצרה מהבית לעבודה ,  שוב חזר הסימפטום  ( נורת אזהרה ,  כיתוב GEAR בלוח המחוונים ונעילת הגיר )  ושוב חזרנו אל המוסך .  הפעם ,  לאחר בדיקה מקיפה ,  הוחלט להחליף מודול אלקטרוני בגיר ששולט על בחירת יחסי ההעברה בווריאטור .  רכיב אלקטרוני זה הוחלף במסגרת האחריות .
 כשבוא לאחר מכן ,  שוב נזקקנו לשירותי המוסך .  נורית האזהרה חזרה להופיע ,  הפעם הצטרף גם חיווי שמן בלוח המחוונים ובעצירות ,  הגיר  " סרב "  לשלב להילוך סרק .  כך שבעצירה ,  המנוע החל לקרטע מהאילוץ לרדת לסל"ד נמוך מדי ותמיד לנסות להמשיך לנוע קדימה .  שוב הגענו אל המוסך והפעם סופית הוחלט להחליף את מחשב הגיר - יחידת השליטה המרכזית של פעולת התיבה האוטומטית .  בנוסף לכך ,  חיווי השמן הופיע משום שהמנוע החל להציג צריכת שמן קלה שהורידה את המפלס וגרמה להדלקת החיווי ,  אך בפועל מדובר בגרמים ספורים וככל הנראה ביתר רגישות של המערכת .
 בתום החודש השני ,  מתגברת אצלנו התחושה שהמנה שלנו הוא בבחינת הדוגמה הטובה ביותר למקרה הגרוע ביותר .  ובכל מקרה ,  אנו נמשיך לצבור עמו קילומטרים ולעמוד על כל עניין תחזוקתי .
 

ארוך טווח :  חודש שני עם אפריליה מנה
14,770 ק"מ מופיעים על מד המרחק של המנה האוטומטי ,  מתוכם 1,366 ק"מ החודש ובמהלכו ביקרנו במוסך שלוש פעמים

