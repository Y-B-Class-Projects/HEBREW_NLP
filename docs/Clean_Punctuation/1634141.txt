איש דת טורקי :  בקרוב בשורה טובה על שליט
ההצהרה האופטימית על החייל החטוף יצאה מפיו של איש רוח מוסלמי בכיר במפגש בין-דתי באיסטנבול .  אנשי דת ישראלים דנו במפגש עם עמיתיהם הטורקים גם על טורקיה ואירן 
" בקרוב מאוד תקבלו בשורות טובות בעניין שליט ",  כך אמר אמש  ( שלישי )  לוואלה !  חדשות המנהיג הרוחני האיסלמי עדנן אוקטר ,  במהלך פגישה עם אנשי דת מישראל בראשות סגן השר לפיתוח אזורי איוב קרא ,  שהתקיימה באיסטנבול .  לדברי אוקטר , " נעם שליט יגיע בימים הקרובים לאיסטנבול לעדכון בעניין המשא ומתן לשחרור בנו ". 
בתום התוכנית היומית המשודרת באתר האינטרנט שלו ,  וזוכה למיליוני צופים מוסלמים ברחבי העולם ,  התייחס אוקטר ארוכות לעניין שליט . " אני מתפלל ועושה מאמצים רבים לשחרור החייל הישראלי משבי חמאס ",  ציין אוקטר , " שליט הוא גם הילד שלנו .  קרוב היום ששליט ומשפחתו יסעדו באיסטנבול ".  
מעבר להצהרות בעניין שליט ,  אוקטר סיפר גם ששוחח עם נשיא אירן מחמוד אחמדינג'ד והשניים דנו ביחסו לישראל . " במסרים שהעברתי לו ביקשתי ממנו להפסיק בהצהרות האנטישמיות נגד ישראל ",  אמר .  לדבריו , " העניין ניכר לאחרונה בנאומיו ". 
עדנן אוקטר נחשב למנהיג איסלמי מתון המטיף בדרשותיו ,  ספריו  ( פרסם כ-300 ספרים שתורגמו ל-57 שפות )  ובתוכנית היומית שלו לאיסלם מתון ופצפיסטי ,  ואף יוצא נגד האיסלם הרדיקלי המוציא שם רע לאיסלם כולו .  לתפיסתו של אוקטר ,  דרוש שיתוף פעולה אחיד בין כל הדתות נגד האויב האמיתי  האתאיזם ,  שהביא תחלואים רבים לעולם .  בעבר הסתבך אוקטר עם הממשל הטורקי בעקבות הצהרותיו הקיצוניות נגד הדרוויניזם והאתאיזם ,  ואף נכלא ל-3 שנים .  עם זאת ,  הוא ידוע בקשריו והשפעתו על הממשל הסורי וההנהגה האירנית .
 לדברי ראש המשלחת הישראלית ,  סגן השר קרא , " מדובר בשליח הכי חשוב בעולם המוסלמי ,  אוקטר נתפס כמנהיג איסלמי חשוב ופופולרי .  מדובר באדם עם הרבה כוח .  צריך לחזק את הרפורמיסטים בעולם המוסלמי ,  מדובר באינטרס של מדינת ישראל ".  
קרא פנה לאוקטר ואף ביקש ממנו סיוע בפתיחת מעבר הגבול עם סוריה ,  אותו הצליח קרא לפתוח לאחרונה . " מקווה שתעזור ליצור אווירה טובה בין ישראל לשכנותיה .  אני רוצה שישראלים יוכלו לבקר בסוריה ". 
מוקדם יותר ,  נפגש אוקטר עם חברי המשלחת ,  ביניהם מנהיגים דרוזים ,  יהודים ,  נוצרים ,  בדואים ושומרונים .  במהלך הדיון ששודר בעשרות מדינות ,  ניכרה אחווה יוצאת דופן בין הנציגים השונים . " אתה מביא כבוד גדול לאיסלם ",  ציין במהלך התוכנית השייח' הבדואי עאטף קרינאווי , " כך אנחנו רוצים מנהיגים ,  בלי אבחנה בין מגזר למגזר ,  בין אדם לאדם .  אני מודה לך ומתגאה בך ". 
אוקטר גם התייחס למשבר בין טורקיה לישראל ,  נוכח הצהרותיו של ראש ממשלת טורקיה רג'יפ טייפ ארדואן והתקרית המביכה בה הושפל שגריר טורקיה בישראל . " אסור לקחת דברים כמשמעם .  ארדואן אוהב את ישראל .  לתקרית עם השגריר אין שום אפקט ,  הקשר בין ישראל לטורקיה חזק ואינו מושפע מהתקרית .  הטורקים לא לומדים על ישראל מתוכניות טלוויזיה או מספרים ,  אל לישראלים להיות מושפעים מתכנים אלה ",  הדגיש אוקטר .
 הערב יתקיים מפגש נוסף בין חברי המשלחת הבן דתית לאוקטר .
 
איש דת טורקי :  בקרוב בשורה טובה על שליט
ההצהרה האופטימית על החייל החטוף יצאה מפיו של איש רוח מוסלמי בכיר במפגש בין-דתי באיסטנבול .  אנשי דת ישראלים דנו במפגש עם עמיתיהם הטורקים גם על טורקיה ואירן

