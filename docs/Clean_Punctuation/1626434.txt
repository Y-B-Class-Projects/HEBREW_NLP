באיזו חברת תעופה יש יותר מקום לרגליים ? 
באל על תקבלו מקום רב יותר לרגליים ,  אבל בלופטהאנזה הזווית תהיה הנוחה ביותר לשכיבה ושינה .  רגע לפני עונת הסקי וחופשות החורף - מהו המטוס המפנק ביותר בנתב"ג ? 
מגזין  " פופולר מכאניקס "  האמריקאי פירסם לפני כשנתיים מחקר המסתמך על 20 תאונות מטוסים שאירעו בארצות הברית מ-1971 ,  שממנו עולה כי בטוח יותר לשבת בחלק האחורי של המטוס - במחלקת התיירים .  לפי המחקר ,  סיכויי ההישרדות של הנוסעים במחלקת העסקים נמוכים בכ-20% בהשוואה לנוסעים במושבים האחוריים של מחלקת התיירים .  תוצאות המחקר אולי ינחמו במעט את נוסעי מחלקת התיירים ,  שבדרך כלל מחפשים את הדיל הזול ביותר ונאלצים להצטופף באחוריים של המטוס .
 המשבר הכלכלי הגלובלי שפקד אותנו לפני כשנה השפיע ,  בדומה לכמעט כל תחומי החיים ,  גם על הביקושים לטיסות במחלקות התיירים .  אנשי עסקים רבים ,  שבעבר נהגו להתפנק במושבים המרווחים של מחלקות העסקים ,  במיוחד בטיסות הארוכות ,  עברו למחלקות התיירים . " מדובר בתנועה של נוסעים שלפני המשבר הכלכלי נהגו לשדרג את כרטיס הטיסה שלהם למחלקת עסקים ",  אומר עמית לבני ראש אגף שיווק בחברת התעופה אל על . " המשבר הכלכלי יצר סימפטום פסיכולוגי-חברתי - הציבור חש פחות נוח להיראות במחלקת עסקים בתקופה של הידוק חגורה .  מעבר לכך ,  נוצר צורך אמיתי לחסוך ,  שהוביל למעבר ממחלקת עסקים למחלקת תיירים ". 
כדי להגיע למחלקת התיירים במטוס צריך לעבור דרך מחלקת העסקים המרווחת .  הסטת הווילון הסמלית בין שתי המחלקות לפני ההמראה אינה משפרת את תחושת הצפיפות של נוסעי מחלקת התיירים .  
כדי שתוכלו לטוס בתנאים הטובים ביותר במחלקת התיירים בטיסה הבאה שלכם TheMarker ערך השוואה בין מחלקות התיירים בחברות התעופה הגדולות :  אל על ,  לופטהנזה ,  בריטיש איירוויס ,  קונטיננטל איירליינס ,  ישראייר ואייר קנדה  ( ראו טבלה )  .  ההשוואה בוצעה לפי הפרמטרים האובייקטיביים הבאים :  מספר הדיילים ביחס למספר הנוסעים ,  רוחב המושבים ,  המרחק בין שורות המושבים ,  אפשרויות הצפייה בסרטים ,  האזנה לערוצי שמע ,  חיבור חשמל למחשב הנייד ומספר נוסעים לכל חדר שירותים  ( את הנתונים סיפקו חברות התעופה )  .  
בדקנו הן מטוסים המיועדים לטיסות ארוכות הן כאלה המשמשים לטיסות קצרות - ולכן לא התייחסנו לנתונים התלויים בגדול המטוס ,  כמו מספר המושבים ואופן סידורם .
 משקלול כלל הפרמטרים שנבדקו קשה לקבוע איזו חברה מציעה את חוויית הטיסה הנעימה ביותר במחלקת התיירים במטוסיה ;  עם זאת ,  בישראייר התנאים טובים פחות בהשוואה לחברות האחרות - אם כי המושבים במחלקות התיירים במטוסיה הם הרחבים ביותר .  
אייר פראנס לא העבירה נתונים לגבי מחלקת התיירים בקו ת"א-פאריס ,  שכן לטענת דוברת החברה כשני שלישים מהנוסעים מישראל בקו זה ממשיכים ליעדים אחרים בעולם .  לדבריה ,  הטיסה מישראל לפאריס דומה לטיסה פנים-אירופית ,  מה שמסביר את הפער בין התנאים במטוסיה לתנאים שמציעות החברות האחרות במחלקות התיירים - ולכן אינה מעוניינת להעביר נתונים ;  מתגובתה משתמע שמחלקות התיירים בחברות האחרות משודרגות משל אייר פראנס בקו ת"א-פאריס .  נציין כי גם בהשוואה שביצענו בין מחלקות עסקים לפני כשנה וחצי ,  סירבה אייר פראנס להעביר נתונים ,  מאותה סיבה .
 מהסקר שערך מכון פאנלס בעבור TheMarker עולה כי הפרמטר החשוב ביותר בעבור רוב הנשאלים ,  נוסעי מחלקות התיירים ,  הוא המרחק בין השורות ,  כלומר המקום לרגליים .  כ-85% מהנשאלים ציינו קריטריון זה כחשוב להם בטיסה .  המרווחים הגדולים ביותר מוצעים במטוסי אל על  ( בואינג 767 )  ואייר קנדה  ( 81-86 ס"מ )  ,  והקטנים ביותר במטוסי ישראייר  ( 73-76 ס"מ )  .  
במחלקות עסקים המרווח המקובל הוא 114-157 ס"מ - כך שאם התברכתם ברגליים ארוכות או שכמה עשרות ס"מ הם קריטיים בעבורכם ,  כדאי שתשקלו לשדרג את כרטיס הטיסה .  
פרמטרים כמו רוחב המושב וזווית ההטייה שלו דורגו בסקר כחשובים ביותר על ידי כמחצית מהנשאלים .  מההשוואה בין החברות עולה כי לופטהנזה מציעה את הטיית המושב המרבית ,  113 מעלות ,  במחלקות התיירים במטוסיה .  רוב החברות מציעות הטיות של 94-96 מעלות .  מבחינת רוחב המושב ,  ישראייר מציעה את המושב המרווח ביותר ,  52 ס"מ ,  במחלקות התיירים שלה ;  במטוסים של שאר החברות הרוחב המרבי הוא 46 ס"מ .  
כ-41% מהנשאלים בסקר ציינו את האפשרות לצפות בסרט במסך אישי כקריטריון חשוב בטיסה .  הנוסעים במטוסי אל על  ( בבואינג 767 ו-737/800 המיועדים לטיסות קצרות )  ,  לופטהנזה  ( בואינג 400-747 )  ונוסעי ישראייר - יסתפקו בצפייה במסך מרכזי .  נוסעי מחלקות התיירים במטוסים של שאר החברות יוכלו לצפות במסכים אישיים ,  שבהם מוצעים ערוצי סרטים ,  תוכניות טלוויזיה וגם משחקים .  כל החברות מציעות ערוצי שמע ,  במתכונות שונות ,  במחלקות התיירים .
 לגבי קבלת שירות ויחס אישי בטיסה חשוב לשים לב למספר הדיילים במטוס ביחס למספר הנוסעים .  מהנתונים עולה כי במטוסי אייר קנדה מספר הדיילים ביחס למספר הנוסעים במחלקת התיירים הוא הגבוה ביותר - דייל לכל 21 נוסעים .  הנוסעים במטוסי בואינג 777 של אל על ייאלצו להסתפק במספר הדיילים הנמוך ביותר ביחס למספר הנוסעים .  
באל על טוענים כי בטיסות אלה מצוותים בין שלושה לשישה דיילים ,  בהתאם למספר הנוסעים בטיסה .  עם זאת ,  גם במקרה של שישה דיילים ,  בהנחה שמחלקת התיירים במטוס מלאה ,  עדיין מדובר ביחס נמוך - דייל אחד ל-58 נוסעים .
 
באיזו חברת תעופה יש יותר מקום לרגליים ? 
באל על תקבלו מקום רב יותר לרגליים ,  אבל בלופטהאנזה הזווית תהיה הנוחה ביותר לשכיבה ושינה .  רגע לפני עונת הסקי וחופשות החורף - מהו המטוס המפנק ביותר בנתב"ג ? 

