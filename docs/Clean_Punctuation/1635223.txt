הלוחם האולטימטיבי
איזה עוד ספורטאי בעולם משלב בין האתלטיות של לברון ,  יכולת האסטרטגיה של נפוליון וקור הרוח של קלינט איסטווד ?  לקראת משחקי הגמר האזוריים ב-NFL ,  פז חסדאי מנסה לפצח את סוד קסמו של כוכב הפוטבול
בעשור הרביעי לחיי ,  אני גאה להכריז כי אני עדיין מוצא את עצמי מתרגש מספורט כמו ילד .  מהלכים שאמורים להיות סטנדרטיים עדיין תופסים אותי המום .  כל בקהנד של נדאל שנוחת היישר על הקו נראה לי כמו פלא .  רונאלדו ומסי נתפשים בעיניי כעילויים אנושיים .  אני נפעם מכל מכת סנוקר שנשלחת היישר לחור ומסתיימת ביציאה מדויקת .  כדורסלן שמצליח לקלוע מעבר לקו השלוש למרות השמירה עליו נחשב עבורי גאון .  שחקני ראגבי שמשתטחים על הכדור הם האנשים האמיצים בתבל .  כל קפיצה לגובה מעל שני מטר נתפסת בעיניי כנס .  אירועי ספורט מבחינתי  חוץ מכדורגל ישראלי כמובן ,  שהאהבה אליו אינה ניתנת להסברים הגיוניים  הם מעשי מופת ופלא ,  ועדיין ,  למרות כל אלה ,  עליי להודות :  הענף שהכי תופס אותי בתדהמה והמשתתפים בו נערצים על ידיי ומוערכים עליי ביותר הם שחקני הפוטבול האמריקאי .   קוראי וואלה !  ספורט נתקלים מדי יום בידיעות השוטפות על הספורט האמריקאי ,  שעל אף שהן זורמות ברצף מרשים וזוכות לטיפול מסור ,  רובן עדיין מסתתרות בתחתית העמוד ,  מתחת לקטגוריית ה"ענפים נוספים ",  כמו היו זוטות חסרות חשיבות ,  כאילו הפוטבול והבייסבול ראויים למקום משני בהשוואה לשיט וג'ודו .  נדמה שבסוף שבוע שכזה ראוי לעשות סדר בבלגן ולהבהיר כי עיני העולם כולו נשואות לאינדיאנפוליס ולניו אורלינס ,  ואם לא ,  כדאי מאוד שיהיו ,  לעבר אחד מאירועי הספורט הגדולים של השנה ,  הגמרים האזוריים של ה-NFL ,  שמרכיבים את סוף השבוע הכי מרגש ואיכותי של המשחק .
 לבי נחמץ השבוע במהלך קריאה באחד הבלוגים ברשת ,  שגרמה לי להבין כי גם בקרב חובבי הספורט האדוקים ביותר ישנם כאלה שאינם מבינים את קסמו של הפוטבול .  אם אינכם חובבי הענף ,  זה אף פעם לא מאוחר מדי להצטרף לחגיגה ,  אבל אם גם אחרי מספר ניסיונות צפייה קסמו של המשחק חמק מכם וכדי לתארו אתם עדיין מתעקשים להשתמש במונחים כמו  " ערימת ילדים "  ו"איש שמן עם קסדה "  - הרי שלא נותר לי אלא לרחם עליכם  ( ולא בהתנשאות ,  אלא באמת מעצב ,  עם רצון לעזור )  .  
קשה לדרג את רמות הקושי של ענפים שונים .  למעשה ,  יהיה זה מטופש להעמיד זה מול זה שני ענפי ספורט שונים לחלוטין ולנסות להבחין בדומה ובשונה ביניהם ולקבוע במה כל אחד מהם טוב מהאחר .  הרי איך אפשר להחליט איזו משימה מאתגרת יותר ?  האם להכניע את קסיאס פשוט יותר מאשר להשחיל סל מול לברון ?  האם לענות על סרב של רודיק קשה יותר מלהטיל את זאבי על המזרן ?  אין אפשרות להעמיד את הענפים אחד מול השני ,  ובכל זאת ,  אם אני מתעקש להגדיר איזה ענף דורש הכי את המשתתפים הכי מושלמים מבחינה אתלטית ,  זה בוודאי הפוטבול .
 ברשותכם ,  אנסה להמחיש זאת במונחים מעט פשוטים יותר .  הראנינג בק ,  הרץ האחורי ,  הוא מוטציה גנטית נדירה שמצליחה לשלב בין הזריזות של אייברסון לעוצמה של האלק הוגן ,  ולמעשה כל קבוצת פוטבול מקצוענית מחזיקה בסגל שניים או שלושה אתלטים ברמה של לברון ג'יימס  ( שאולי קצת פחות גבוהים ,  כי בכל זאת ,  לברון יש רק אחד )  .  הקווטרבק הוא מנהיג כריזמתי שנאלץ לשלב עשרות פעמים במשחק בין ראיית המשחק של קאפלו ,  הסמכותיות של ראול והטקטיקניות של נפוליון ,  אך גם עם קור הרוח של קלינט איסטווד ואומץ הלב של ארואסטי .  הרסיברים ,  אותם תופסים וירטואוזים ,  משלבים בין המהירות של קרל לואיס ,  הניתור של נייט רובינסון והווירטואוזיות של נדיה קומאנצ'י ,  ולמעשה ,  רסיבר שמצליח לקלוט באוויר כדור אליפטי שמתעופף לעברו במהירות - בזמן שהוא נשמר צמוד על ידי אתלט לא פחות מרשים ממנו שכל מטרתו היא להטיח אותו לקרקע - וכל זאת תוך כדי דהירה אדירה קדימה וניתור מדהים אחורה ,  ועדיין מצליח לנחות בשלום על הקרקע מבלי לאבד את ההכרה ולשמור על הכדור בידיו ,  הוא פשוט גאון ,  יצור חד פעמי ,  אדם שבשביל לצפות בו בפעולה שווה להקריב שעות שינה נדירות .
 ומה נאמר על השיפוט ?  האם יש ענף ספורט שבו השיפוט כל כך מדויק ,  עם זברה אלמונית וקפדנית שפרושה בכל פינה על המגרש ודבר לא חומק מעיניה ?  איפה עוד ניתן לראות שופט שמרגיש אחריות לתאר לקהל בבית ובאיצטדיון את מקור החלטתו ?  איפה עוד יושב צוות מיומן של שופטים שבוחנים שוב ושוב בהילוכים חוזרים אם המהלך חוקי ,  האם הברך נגעה בדשא מאית שנייה לפני שהכדור חמק מידי השחקן ,  האם נעלו שפשפה את הדשא בטרם נזרק באגרסיביות אל מחוץ למגרש ?  האם לא כל ענף ספורט שמכבד את עצמו ראוי לכזה שיפוט ? 
אין ספק ,  יש בעיות במשחק .  ההפסקות ,  למשל ,  הן מעיקות ,  כשהמשחק נמשך שלוש שעות ,  ומתוכו משחקים נטו רק דקות בודדות .  מנגד ,  כל דקת משחק היא כל כך מזוקקת ואינטנסיבית ,  שלעתים נדמה כי גם הצופה מותש ,  וגם אנחנו בבית זקוקים למנוחה קצרה בין הקטעים ,  להירגע קצת עם עוד פרסומת לטנדר או המבורגר ,  ולאפשר את התחלופה לקבוצות הגנה ,  התקפה והקבוצות המיוחדות .   ( פה גם ראוי לציין כמה כבוד אני רוחש לשחקני הספיישל טימס ,  שמיומנים רק למשימות ספציפיות ועולים רק לשניות בודדות במהלך משחק ,  ובכל זאת שמחים בחלקם וממלאים את תפקידם בנחישות ובמסירות כאילו גורל הקבוצה תלוי רק בהם )  .
 כמובן שאינני מתיימר להבין לעומק את הטקטיקה של המשחק ,  את סוגי ההגנות ואת שיטות ההתקפה ,  את כל המתאמים למיניהם והמאמנים המיוחדים שצופים במשחק ממרומי היציע ומנהלים את העניינים במכשירי קשר ,  אבל גם אין צורך בזה .  מספיק רק להכיר בעובדה כי כוכבי הפוטבול המוערכים נחשבים לאבירי הספורט האולטימטיביים בארה"ב ,  אימפריית הספורט הגדולה בעולם ,  ולהאזין לצלילי הקסדות התנגשות ,  לחוש את התיקולים הקשוחים ,  ולהביט במיליונרים צעירים שמסכנים את בריאותם ומזנקים לעבר הכדור בנחישות נדירה .   ( אגב ,  רק אחרי שאתם מבינים את זה ,  רק אחרי שהפנמתם את העובדה שמדובר באתלטים המושלמים שנבררו מבין אלפי מועמדים אחרים - רק אז מותר לכם להביט בהם בביקורתיות ,  ולסנן  " איזה אפס "  כשהם לא מצליחים לתפוס כדור פשוט )  .
 כמובן שהסופרבול הוא גולת הכותרת של הפוטבול והאירוע הכי מתוקשר ונצפה בספורט האמריקאי ,  אך הוא כבר מזמן הפך להצגה שהיא הרבה מעבר לספורט ,  שהפכה את המשחק עצמו לאירוע שולי שמתקיים בין הפרסומות וההופעה במחצית .  גמרי החטיבות ,  לעומת זאת ,  נותרו הדבר האמיתי ,  עם ארבע קבוצות אדירות שנלחמו לאורך עונה ארוכה ומתישה כדי להגיע למעמד הזה ,  ונאבקות על הזכות להשתתף בסופרבול .  ביום ראשון הן נפגשות .  יהיה ממש חבל אם תחמיצו את זה .
 
הלוחם האולטימטיבי
איזה עוד ספורטאי בעולם משלב בין האתלטיות של לברון ,  יכולת האסטרטגיה של נפוליון וקור הרוח של קלינט איסטווד ?  לקראת משחקי הגמר האזוריים ב-NFL ,  פז חסדאי מנסה לפצח את סוד קסמו של כוכב הפוטבול

