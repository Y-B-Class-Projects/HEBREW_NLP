השחור נשאר בחוץ
שאנל הציגו בפריז את קולקציית התפירה העילית שלהם עם 65 מראות ענוגים ומענגים - התצוגה שתרגיע לכם את היום
למרות השמועות בדבר מותה של אופנת ההוט קוטור  ( התפירה העילית ,  הנעשית לפי הזמנה )  ,  נפתח ביום שני האחרון בפריז שבוע אופנת ההוט-קוטור לקיץ 2010 .  היעדרותו המורגשת של כריסטיאן לקרואה ממסלולי התצוגות מחזירה שוב את השאלה האם אופנה יקרה ומושקעת כל כך ,  עשויה במלאכת-יד קפדנית אשר פונה לנתח מזערי של צרכנים ,  עדיין רלוונטית .  אך גם אם הדעות בנושא עדיין חלוקות ,  תצוגות השבוע ניסו להציג 'עסקים כרגיל' .  
שאנל ,  עם תצוגת-ענק של 65 מראות  ( מחזה נדיר למדי ,  בהתחשב במספר הנמוך בהרבה של שאר המציגים )  ,  עדיין עומדים בחוד החנית של תעשיית הקוטור .  קרל לאגרפלד ,  שציין בפני מבקרת האופנה שרה מוהר כי  " זו הפעם הראשונה בקריירה שלי שיצרתי קולקציה ללא שחור או כחול .  אין אפילו כפתור זהב אחד ",  הלך בשם הצורך התמידי להפתיע ,  תוך שהוא מכסה כמעט כל צללית אפשרית ,  מבלייזרים הדוקים ונוקשים ועד שמלות פליסה שקפקפות .  הוא חזר שוב אל חליפת השאנל הנצחית ,  בז'קט הקצר ומעוגל הצווארון ,  ואל שמלות סאטן בגזרה משוחררת אגן ,  בלונית ומעכסת ,  שעליהן נרקמו תכשיטים עשירים וכבדים ,  אבל לקח את כל אלה קדימה ,  אל תוך חלום פסבדו-עתידני קריר .  הדוגמניות ,  בשיער תפוח-נפוח שקווצה מתוכו נצבעה באפור מתכתי ,  ענדו כפפות 'לאגרפלד' כסופות ,  חלליות וחושפות-אצבע .  הנעליים ,  גם הן באותו גוון כסוף ,  היו בעלות עקב מפוסל ודרמטי  ( באופן שמזכיר דווקא את המשחקים של גליאנו )  .  האביזרים הנלווים האלו היוו ניגוד מענג לצבעי הפסטל הרכים ,  ששלטו בבגדים עצמם .  
הנאיביות המועצמת והטון הקלאסי ,  הנראים כמעט תמיד בבגדים של שאנל ,  קיבלו הפעם חיזוק של מודרניות רעננה ,  שהזכירה את חדשנות כתב-ידה של קוקו .  היה כאן ניסיון להקדים את הזמן ,  ולהנדס את הנוסחה המנצחת כמעט מחדש .  ואולי ,  כפי שהציעה שמלה בעלת יופי משונה וכובש ,  שחלקה העליון נראה כמשולש מתכתי הפוך ומנצנץ וחצאיתה מעין שושנים לבנות וצפופות ,  גם לאגרפלד מוכן להודות ,  שזמנים חדשים ,  מצריכים אופנה חדשה ,  כזו שיש בה מינון מדויק בין הזר למוכר .   ואכן ,  אופיים הלביש למדי של מרבית העיצובים שנראו בשבוע האופנה הזה ,  המטשטש בכוונה את הגבול בין אופנת עילית אקסטרווגנטית במובן הרחב ביותר של המילה לבין אופנה מעודכנת ,  מצביע על שינוי מהותי בתפיסת הקוטור .  ריקרדו טישי ,  מז'יבנשי ,  נטש את השיק האוריינטלי של נערות הבורקה מהעונה הקודמת לטובת שחרור מיני פרוע ,  מלא בנוצות ,  מגפי ירך שחורים ופאייטים ,  המאזכר לפרקים את הסילואט של שנות השבעים .  לעומתו ,  ג'ון גאליאנו יצר עבור דיור פנטזיית פרשים שלקחה את מודל 'הניו לוק' של כריסטיאן דיור לכדי ז'קט ג'וקי קטנטן וצר-מותניים או חצאיות עיפרון עשויות סאטן משובץ  ( מה שבוודאי יכריח את הגברות לרכב על הסוסים עם שתי הרגליים באותו הצד )  .  
צילום :  רויטרס

השחור נשאר בחוץ
שאנל הציגו בפריז את קולקציית התפירה העילית שלהם עם 65 מראות ענוגים ומענגים - התצוגה שתרגיע לכם את היום

