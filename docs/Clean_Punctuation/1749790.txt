סע ללונדון :  על  " מסע לאנטארקטיקה "  של מוטי קירשנבאום
מועד שידור בעייתי ,  תקציב דל ויוצר ששכח שכוחו טמון בחקר האדם ולא בחקר הטבע הפכו את  " מסע לאנטרקטיקה "  של מוטי קירשנבאום לסרט מייגע
ספק אם מוטי קירשנבאום תמך בהחלטה של ערוץ 10 לשדר אמש  ( שבת )  את סרטו  " מסע לאנטרקטיקה "  על חשבון שידור העצרת לזכר יצחק רבין .  קירשנבאום ,  שהוא ללא ספק אדם פוליטי בעל מודעות חברתית ,  ודאי הובך לראות את עצמו על המסך בעודו נהנה ומבלה בחברת פינגווינים ,  כשנקודת המוצא של ערוץ 10 היא שמעלליו אטרקטיביים יותר מבחינה טלוויזיונית מאשר עצרת לזכרו של ראש הממשלה המנוח .  האכזבה מקירשנבאום ,  אם כך ,  היתה בלתי נמנעת :  על לא עוול בכפו הוא סימל את סדר העדיפויות המעוות של קברניטי הערוצים המסחריים ,  וכך אותו  " מסע לאנטרקטיקה "  קיבל אופי ממוסחר וציני במיוחד .  אבל גם אם מתעלמים מנקודת הפתיחה הבעייתית של הסרט ,  שנובעת ממועד השידור שלו ,  מסעו של קירשנבאום לא עמד בציפיות .  מאחר שסרטי הטבע שלו מעולם לא יוכלו לעמוד בקריטריונים המקצועיים של נשיונל ג'אוגרפיק או דיסקברי צ'אנל ,  קירשנבאום נוהג לתבל את מסעותיו בתוספות האופייניות לו :  אבחנות מקוריות ,  הסברים היסטוריים ,  סיפורים אנושיים ,  ובעיקר תשוקה גדולה ואהבת המקצוע .  אין לו את המשאבים של ה-BBC שמאפשרים מעקב יסודי אחרי כל עכביש בג'ונגל ,  אין לו את הציוד הטכנולוגי שמאפשר הצצה מושלמת לכל גומחה בסהרה .  כל מה שיש לו זה תקציב למסע תיירים סטנדרטי בקוטב ,  שתי מצלמות פשוטות ואת מוחו הקודח .  בדרך כלל זה מספיק ,  הפעם קצת פחות .
 בסרטי טבע כל מילה מיותרת .  כשהאטרקציה האמיתית היא הצילומים עצמם ,  נדרשת רק קריינות מינימלית .  אין צורך להאניש את האירועים או לפרש אותם ,  צריך פשוט להציג אותם .  תפארתו של הטבע מדברת בעד עצמה ,  ולעתים לא רק שהמילים אינן מועילות ,  הן אף פוגמות בחוויה ומצעצעות אותה .  מאחר שקירשנבאום לא יכול להסתפק בצילומיו הבסיסיים ,  הוא נאלץ להוסיף להם פרשנויות .  קולו נכפה עלינו בוויס-אובר מעיק ומתיש ,  שגרם לא רק להסתער על מקשי הווליום בשלט אלא גם עורר דחף כמעט בלתי נשלט לתפוס תנומה עמוקה .
 כל קריינות יכולה להתיש ,  אך כשמדובר בנעימת הקול הייחודית של קירשנבאום  זו שהיתה בעבר מקור ללא מעט פרודיות  הרי שהיא מייגעת שבעתיים .  זו לא תופעה חדשה ,  כך זה היה מימים ימימה :  הטקסטים רהוטים ומדויקים ,  אך אופי קריאתם משדר חוסר חשק .  על אף שברור שקירשנבאום עצמו ערך ושכתב כל משפט ,  הדיקציה המונוטונית וההטעמה המבולבלת רומזות שהקריין מתקשה לקלוט את המבנה התחבירי של דבריו .  כמובן שזהו חלק מקסמו של קירשנבאום ,  שמודע היטב למגבלותיו ומסרב להילחם בהן ,  אך הייחודיות הזאת נסבלת בכתבה של חמש דקות ,  לא במסע של שעה .
 לזכותו של קירשנבאום ייאמר שהוא מצליח להעביר את ההנאה הגדולה שהוא שואב ממסעותיו ,  וגם ב"מסע לאנטרקטיקה "  לא חסרות הברקות משובבות נפש .  רק קירשנבאום יכול להגדיר את אופן ההליכה של פינגווין כאילו הוא  " רב מלצרים רומני ,  שעושה טובה שמגיע לשולחן שלך "  או להשוות את היציבה שלו לכדורגלן אריק בנאדו .  רק קירשנבאום יכול ללגלג על ההתחממות הגלובאלית  ( "אל גור וחבריו סתם מבלבלים את הביצים ")  ולטעון שהפינגווין למעשה תומך בתופעה ונהנה מקרני השמש .  
אמש שודר  " איים בזרם ",  החלק הראשון של הסרט  ( מתוך שניים )  ,  שתיאר לא רק את חיי הטבע באיי פוקלנד אלא גם את המבנה האנושי של אלו שמתגוררים באי .  אם בכרי הגידול של האלבטרוסים והפינגווינים נתקלנו עשרות פעמים בעברנו ,  ותיעודם במצלמה קטנה וחובבנית אינו מחדש מאום ,  הרי שהפוליטיקה הפנימית של אי קטן ונידח ,  כפי שהיא מוצגת על ידי חבר מועצה שהוא גם הנהג ,  היא סרט טבע בפני עצמו ,  שמאפשר לקירשנבאום לפרוח .  אלו הרגעים בהם כישוריו של קירשנבאום מתגלים במלוא אונם ,  בהם שוב מתברר שהוא מצטיין בחקר אנושי הרבה יותר מאשר בחקר הטבע .  מפתיע שלמרות הניסיון שלו ,  איש הטלוויזיה הוותיק לא השכיל הפעם לנצל את יתרונותיו הברורים .
 

סע ללונדון :  על  " מסע לאנטארקטיקה "  של מוטי קירשנבאום
מועד שידור בעייתי ,  תקציב דל ויוצר ששכח שכוחו טמון בחקר האדם ולא בחקר הטבע הפכו את  " מסע לאנטרקטיקה "  של מוטי קירשנבאום לסרט מייגע

