 " פחד הוא האויב של היצירתיות "
 אם תנסו פעם להתקבל למשרד הפרסום המוביל בעולם ,  כדאי שתחשבו על דרך יצירתית לעשות זאת .  אפשר לעקוב אחרי השותף אלכס בוגוסקי ,  או להפגיז אותו בטוויטים .  למה ?  כי בוגוסקי אוהב תעוזה ,  יצירתיות וחוצפה .  אחרי הכל ,  זה מה שהוביל אותו לפסגה .  ראיון עם פרסומאי שלא מנסה לרצו
התרנגולת שהצילה את הוופר לפני שש שנים ,  כשהשיווק האינטרנטי היה בחיתוליו ,  הציע בוגוסקי מהלך מהפכני לברגר קינג ,  לקוחה חדשה למדי במשרדו .  החברה ,  שפנתה אליו לאחר דעיכת המותג שלה ,  ביקשה מהמשרד הקטן יחסית דאז לייצר מהפך בתדמיתה - לא עוד חברה מתבגרת ,  אלא חברה צעירה ונמרצת .  לאחר שבועות ארוכים של חשיבה ,  הציע בוגוסקי שהמהלך השנתי המרכזי שלהם יהיה מהסוג שהמלה  " תמוה "  קטנה עליו .  במקום קמפיין טלוויזיה נרחב ,  עם להבות שעוטפות את הוופר של ברגר קינג ,  או סרטון שמציג חבר'ה צעירים הנהנים מהמוצר ,  הציע בוגוסקי לראשי ברגר קינג את מה שזכה לשם  " התרנגולת הכנועה ".   " בואו נעשה משהו גדול באינטרנט ",  הוא אמר להם.באותם ימים ,  טרום הפייסבוק והטוויטר ,  הקמפיינים היחידים שהופיעו באינטרנט - שנחשב למדיום שולי יחסית מבחינת תשומת הלב הניהולית-שיווקית - היו באנרים .  הרעיון של בוגוסקי נראה כמו בדיחה לא מצחיקה לעומת תעשיית השיווק המשומנת של מקדונלד'ס . " בואו ניקח מישהו ,  נלביש אותו בתחפושת מגוחכת של תרנגולת ,  נעמיד אותו בחדר מלא מצלמות ,  ונזמין את הגולשים באינטרנט לחלק לו הוראות .  הוא יצטרך לבצע את כל מה שהגולשים אומרים לו לעשות ",  הסביר בוגוסקי את הרעיון .  אנשי ברגר קינג לא ידעו אם לצחוק לנוכח ההצעה האווילית ,  או להעביר את תקציב הפרסום שלהם למשרד אחר .  סיסמת הקמפיין שהציע בוגוסקי היתה  " chicken your way "  - עוף כמו שאתה אוהב .  לבסוף הם הלכו על זה .  האתר שבו תועדה ה"תרנגולת "  זכה לתשומת לב עולמית .  מאות אלפי גולשים נכנסו אליו כדי לחלק הוראות לתרנגולת הכנועה ,  שנהפכה לדמות מוכרת .  היא זכתה לסיקור תקשורתי נרחב ונהפכה למוקד לשיחה בקרב הגולשים .  כיום הוא מוכר כקמפיין המזוהה ביותר עם מהפכת הפרסום האינטראקטיבי - פרסום שמדבר עם הגולשים ,  ולא אליהם .  חשוב להבין את משמעות המהלך הזה :  כיום כולם יודעים לצטט מחקרים שעוסקים בחשיבות הקשר בין המותג לגולשים ;  לפני שש שנים ,  זה היה רעיון מהפכני ואף מסוכן .  הקמפיין יכול היה להצטייר בעיני הגולשים כנלעג ,  והמותג היה סופג מכה . " אני מודה ,  אז לא חשבתי שזאת תהיה הצלחה גדולה כל כך ",  אומר בוגוסקי . " ידעתי שזה יהיה שונה ,  וברגר קינג ביקשה משהו שונה .  אחרי שהקמפיין נהפך לבינלאומי ולמדובר כל כך ,  לקוחות אחרים פנו אלי בבקשה שאעשה להם את אותו הדבר .  אבל בפרסום הדברים לא עובדים ככה ".  כיצד הצלחת לשכנע את הלקוח לצאת במהלך שאפילו כיום לא ברור כמה מנהלי מותג בינלאומי היו מסכימים לקחת בו חלק ?   " נכון ,  לא מעט אנשים אמרו לנו שזה מהלך מסוכן .  אבל אני לא הבנתי למה הם אומרים זאת .  שאלו אותנו :  'גם אם המשחק הזה יעבוד ,  ויהיו המון אנשים שישחקו את המשחק המטופש הזה ,  איך זה ישפיע לטובה על המותג ברגר קינג ? ' באותם ימים הם לא הבינו שהדבר הכי טוב שיכול לקרות לברגר קינג הוא שידברו עליה ברשת ".  מה ענית לכל הספקנים ?   " עניתי להם שזה מהלך מצחיק ,  ואם אותי הוא מצחיק ,  הוא בטח יצחיק הרבה גולשים .  זה היה קמפיין מצוין ,  אבל אני לא חושב שאפשר להגדיר אותו 'אמיץ' .  חשבתי אז - ואני חושב גם כיום - שהוא לא היה נועז וחדשני מספיק .  הייתי בהלם מכך שאנשים רבים כל כך אומרים שהוא חדשני ,  נועז ופורץ דרך ".  לועג למומחים למדיה חברתית המקריות הזאת ,  האגביות שבוגוסקי אוהב כל כך להיתלות בה ,  מאפיינת גם את תחילת דרכו כפרסומאי .  הוא נולד ב-1963 במיאמי שבפלורידה ,  בן להורים מעצבים .  אביו ודודו ניהלו את אחת מחברות העיצוב הבולטות במיאמי דאז ,  ואמו עבדה כמעצבת מגזינים . " אני לא יכול לספר לך את הסיפור הידוע שרבים אוהבים לספר :  'נהפכתי לפרסומאי כי העולם הזה הסעיר אותי' .  בפועל ,  הגעתי לפרסום פשוט כי חיפשתי עבודה .  למדתי עיצוב ,  ובתום הלימודים הגשתי מועמדות לכל מיני חברות ,  שבהן גם משרדי פרסום .  באותה מידה יכולתי להיות מעצב בתחום שאינו קשור בפרסום ".  בגיל 27 הוא הצטרף כמעצב למשרד הפרסום הקטן קריספין פורטר .  שמונה שנים לאחר מכן מונה לשותף ולמנהל הקריאייטיב הראשי של המשרד .  תחת ניהולו הקריאייטיבי ,  היה המשרד ליחיד בהיסטוריה של התחום שזכה בו זמנית בכל המקומות הראשונים בקטגוריות החשובות ביותר בפסטיבל קאן לפרסום - האירוע הגדול של עולם הפרסום והשיווק .  כשהצטרף למשרד ,  עבדו בו כמה עשרות אנשים .  כיום הוא מונה יותר מ-900 עובדים .  משרדי ההנהלה נמצאים בבולדר שבקולורדו ,  ולמשרד יש סניפים במיאמי ,  בלוס אנג'לס ,  בלונדון ובגוטבורג שבשוודיה . " נשארתי בעולם הפרסום כי נדבקתי בחיידק המיידיות .  אני אוהב את הקצב שבו נעשים הדברים .  כשנכנסתי לתחום ,  הגישה שלי לעולם הזה היתה שלא צריך לקחת את זה יותר מדי ברצינות .  הסתכלתי על פרסום - ואני עדיין מסתכל - כעל כלי שאפשר לשחק אתו ".  מה חושבים הלקוחות שלך על כך שאתה לוקח את מיליוני הדולרים שלהם ומשתמש בהם כזירת המשחק שלך ?   " אני מסתבך לא מעט בגלל דברים שאני עושה .  אנשים חושבים שאני מחפש את הצרות האלה ,  אבל אני מופתע בכל פעם מחדש כשזה קורה .  פרט למוסיקה ולפוליטיקה ,  פרסום הוא הדבר היחיד שאפשר לעשות כדי לעצב תרבויות של אנשים .  כשאתה פרסומאי טוב ,  העבודה שלך היא נושא לשיחה .  לפעמים השיחה הזאת קשה ולא נעימה ,  אבל בגדול - זה מה שפרסומאים עושים :  אנחנו מחפשים את תשומת הלב של אנשים ".  מה הופך אתכם למשרד פרסום שונה מאחרים ?   " התקשורת אוהבת להניח כתרים על ראשיהם של אנשים .  לא ברור לי מה אומר התואר 'משרד הפרסום הטוב של העשור' .  הסתכלות כזאת על דברים היא פשטנית מדי .  עיתונים אוהבים לערוך דירוגים כדי שלקוראים יהיה קל לעכל את החומר שהם מגישים להם ,  אבל בפועל זאת רק הגדרה טיפשית .  את שואלת במה אנחנו שונים מאחרים ?  אנחנו פשוט עושים דברים כמו שאנחנו חושבים שצריך לעשות אותם ,  בלי לייחס חשיבות גדולה מדי לכל מיני עניינים פוליטיים מסביב .  אנחנו נוטים גם להמציא רעיונות משלנו ,  רעיונות שונים ממה שמקובל ,  ולא מנסים להיות הומוגניים ולעשות הכל כמו כולם .  אולי השוני הזה מייצר לנו בולטות והצלחה ".  אני בטוחה שהרבה משרדי פרסום ואנשי שיווק היו רוצים לעשות מהלכים חריגים .  אבל קיים חשש שהצרכן לא יקבל את זה טוב ,  שהלקוח יאבד נתחי שוק ושלמהלך הנועז יהיו השלכות שליליות .  אינך חושש מזה ?   " לא .  אני בהחלט מביא את זה בחשבון ,  אבל בעיניי ,  הנפילה הכי גדולה לאיש שיווק מגיעה כשהוא מפסיק לייצר רעיונות נועזים ".  זכית בתואר איש הקריאייטיב הטוב של העשור .  מה הופך אותך לכזה ?   " התחלתי את הקריירה בניסיון להבין איך צריך לעשות דברים .  היה לי מזל גדול כי הצלחתי להבין שאף אחד לא יודע איך עושים דברים נכון ,  גם לא כל אלה שמתיימרים לדעת .  ואז התחלתי להמציא את התשובות לשאלות שלי בעצמי .  פתאום התחלתי לגלות שאנשים מצטטים אותי ,  כאילו התשובות נמצאות בידיי .  בהרבה סוגי עסקים ,  אבל בעיקר בעסק כמו שלנו ,  מומחיות היא הדבר הכי טיפשי שאתה יכול לטעון שיש לך .  מחר יהיה שונה מאתמול ,  ולכן המומחיות והניסיון שלנו לא שווים דבר ".  מה השינוי המרכזי שעבר עולם השיווק בעשור האחרון ?   " אין דבר כזה 'שינוי של עשור' .  בכל יום יש שינוי .  אם היית לוקחת את הפרסומאי המצליח ביותר לפני 20 שנה ומציבה אותו מחדש בזירה ,  אני לא בטוח שהוא היה מצליח פחות .  אם הוא ידע להתאים את עצמו לזירה המשתנה לפני 20 ו-30 שנה ,  אם הוא ידע להתאים את עצמו לנוף המשתנה ,  יש אפשרות טובה שהוא יידע להתאים את עצמו גם כיום .  זה היה נכון ב-1900 וזה נכון גם כיום ".  קצב השינויים שחווה התעשייה כיום מהיר הרבה יותר מזה שהיה לפני 30 שנה .  למעשה ,  מאז שנולד הפרסום בטלוויזיה בארה"ב בשנות ה-60 ועד השנים האחרונות ,  שבהן האינטרנט החל לשנות את פני התעשייה ,  לא היה שום שינוי משמעותי . " נכון שקצב השינוי כיום הוא קיצוני ,  אבל גם בעבר מי שרצה להצליח היה צריך לבלוט ,  להיות חריג .  כיום פועלים בשוק כל מיני אנשים שמספרים ללקוחות שהם מומחים למדיה חברתית ,  ויודעים לעשות שיווק דיגיטלי .  אני לועג למומחיות שלהם .  כל אחד נהיה יועץ מדיה חברתית .  זה תחום כל כך חדש ,  ופתאום אתה מומחה ?  אפילו אנחנו ,  שחתומים על כמה ממהלכי הדיגיטל הבולטים בעולם בשנים האחרונות ,  לא יכולים להגיד על עצמנו שאנחנו מומחים .  אני לא מרשה לאף אחד כאן בבניין ,  כולל לי ,  להגיד על עצמו שהוא מומחה לפרסום או לשיווק דיגיטלי .  בכל שנתיים נולדים כלים חדשים ".  בוגוסקי מתייחס בין השאר לפייסבוק ,  שעולם הפרסום כמעט לא הכיר לפני שנתיים . " הדבר העיקרי שהכלים האלה נותנים לנו הוא הזדמנות לייצר מהלכים בולטים .  הם בהחלט לא נותנים לנו מומחיות ".  את  " the truth ",  הקמפיין שיצר ב-1998 ,  הוא מכנה  " הקמפיין ששינה את הקריירה שלי ".  לאחר שנים ארוכות שבהן מנסים הגופים הנלחמים בעישון סיגריות ובהשלכותיו להפחיד אותנו ולהרתיע מפני התוצאות ההרסניות - לרוב ללא הצלחה - החליט בוגוסקי לתקוף את העניין מזווית אחרת לגמרי . " היה לי ברור שהדרך היחידה לצמצם במשך שנים את כמות המעשנים היא לשנות את תרבות עישון הסיגריות בקרב הצעירים ",  הוא אומר .  התובנה שעמדה בבסיס הקמפיין נגעה למרד הנעורים : " אנשים צעירים חייבים למרוד .  זה לא תלוי בהם ,  אלה הנוירונים במוח וההורמונים בדם שגורמים להם לרצות לעשות את זה .  כל עוד סיגריות נתפשות כמוצר חוקי שהם יכולים להחזיק ביד וככה להעביר מסר שהם מורדים במבוגרים סביבם ,  הסיגריות יהיו אטרקציה עבורם . " לכן החלטנו להעביר מסר שיווקי שאומר :  כשאתה מעשן סיגריה ,  אתה לא באמת מורד .  תעשיית הטבק ,  שבה אתה תומך כשאתה מעשן ,  היא הכי מיינסטרים .  אתה הולך בדרכם של מיליונים שעשו את זה לפניך ואתה נופל בפח של חברות הטבק שהובילו אותך לשם .  הפכנו את המותג ללא מסעיר ,  לממסדי .  אמרנו להם :  אם אתה רוצה למרוד - תמרוד נגד חברות הטבק .  אם תעשיית הטבק משקרת לכם ,  המותג שלנו ייקרא 'האמת' ",  הוא אמר אז .  בנוסף לפרסומות רבות בטלוויזיה ,  בעיתונות ועל שילוט חוצות ,  החלו רשתות ההלבשה למכור חולצות שעליהן הודפסה המלה  " truth ".   " זה נחשב לקמפיין המצליח ביותר במדיה חברתית בארה"ב ,  וכתוצאה ממנו חלה ירידה משמעותית בעישון אצל צעירים ",  הוא אומר .  בוגוסקי הצליח לשנות תפישות לא רק בקרב צעירי ארה"ב ,  אלא גם את אלה של הלקוח ,  משרד הבריאות האמריקאי .  אנשי המשרד ביקשו ממנו לשלב את הלוגו שלו בכל המודעות ,  אך בוגוסקי סירב . " במקום זאת שיכנענו אותם לבנות לוגו עצמאי בשם 'truth' ,  שלא יהיה קשור בשום דרך לממסד ",  הוא מסביר .  מנסים להמציא את האופנות בוגוסקי זוכה לסיקור תקשורתי אוהד במיוחד בשנים האחרונות .  אריאנה האפינגטון ,  מהבלוגריות הבולטות בארה"ב ,  כינתה אותו  " נער הזהב של עולם הפרסום ".   " שלא כמו אחרים ,  שבורחים משינוי ,  הוא מצפה לכל שינוי ותמורה בעולם שבו הוא עובד ,  הוא ערוך ומוכן .  הוא יהיה הראשון להרוס את המודל העסקי שעליו מושתת המשרד שלו ,  כדי לפנות מקום למודל חדש ",  כתבה האפינגטון על בוגוסקי .  בשנים שבהן התעקשו משרדי הפרסום הגדולים בעולם להיאחז בהכנסות שלהם מפרסום בטלוויזיה ,  היה זה בוגוסקי שפנה ראשון לאינטרנט ואמר שמשם יגיע השינוי הגדול .  משרדו היה גם בין הראשונים לקבוע שהבאנרים באינטרנט הם לא הבסיס לפרסום דיגיטלי נכון ,  ודחף קדימה את סוגיית השיווק הדיגיטלי :  מהלכי שיווק כוללים ברשת שמספרים סיפור ולא רק דוחפים מוצר . " לבוגוסקי יש יכולת נהדרת לתרגם יצירתיות לכל הממדים האפשריים ,  החל בטלוויזיה ובעיתונות וכלה במדיה החדשה ,  תוך הבנה עמוקה של כל הטכנולוגיות הקיימות ",  אומר הפרסומאי גדעון עמיחי ,  שעוקב מקרוב אחר עבודתו של בוגוסקי . " יש לו את השילוב המרתק של ידע ,  הבנה ויצירתיות שמצליחים לייצר את הסיפורים הבולטים ביותר באופן יוצא דופן .  יש לו השפעה חזקה וסוחפת על כל האנשים בסביבתו להרחבת הידע והכלים שהם עובדים אתם ".  גיל סמסונוב ,  שותף במשרד הפרסום גליקמן-נטלר-סמסונוב ,  אומר כי  " גדולתו של בוגוסקי טמונה בכך שהוא סימן לכולנו את הדרך .  משרדו הוא המודל שאליו כולנו שואפים - משרד פרסום המבוסס על קונצפט ולא על מדיה ,  משרד שבו הרעיון הוא המלך .  הגדולה היא מציאת רעיון מעולה שיוצר באזז ,  שמכפיל ומשלש את האפקט הפרסומי .  למעשה ,  בוגוסקי מחזיר את הפרסום למקומו הטבעי - ראייה כוללת המצטיינת בקריאייטיב ,  בתקציבאות ובמדיה .  כיום כולנו עסוקים בלהיות בוגוסקי ".  כשסיפרתי לפרסומאים ישראלים על הראיון שנקבע לנו ,  הם ביקשו ממני לשאול אותך איך אתה מצליח לשכנע את הלקוחות שלך להיות שונים ולהמר . " אני אומר ללקוחות שהמטרה העיקרית של משרדי הפרסום היא לשנות .  אני מסביר להם שהם שכרו את שירותיי כדי שאייצר עבורם שינוי .  בעוד רוב משרדי הפרסום מחפשים אופנות לרכוב עליהן ,  אנחנו מנסים להמציא את האופנות ".  מה אומרים ללקוח שחושש להעז ?   " לרוב מדובר בחברות גדולות ,  בעלות מסורת פרסום של עשורים רבים ,  שקשה להזיז מהמקום שבו הן התרגלו לעמוד .  הן מעדיפות להיות נועזות פחות וללכת על בטוח .  הרבה שואלים אותי איך אני מוכר את הקמפיין ללקוח .  למען האמת ,  אני לא חושב שאני איש מכירות כל כך טוב .  אני פשוט יושב עם הלקוחות ומנהל עמם שיחות .  אם הם לא מוכנים להיות נועזים ,  זה אומר שהרעיון שלנו לא טוב מספיק .  זה אומר שלא הצלחנו לגעת במקום שהכי מסעיר אותם . " קחי למשל את דומינו'ס פיצה .  לקח זמן רב עד שהצלחנו להבין מה מסעיר אותם .  ברגע שהבנו את זה והצענו להם רעיון ברוח הדברים שמסעירים אותם ,  הם לגמרי זרמו אתנו .  במקרה שלהם גילינו שמה שמסעיר אותם זה תחרותיות גדולה .  הם אנשים תחרותיים ,  ועל בסיס התובנה הזו אנחנו מציעים להם מהלכי שיווק .  כיום ,  רוב משרדי הפרסום מנסים להלביש את החלומות שלהם על הלקוח .  אבל זה לא עובד ,  כי הם צריכים להבין את הלקוח לעומק .  זה לא קל .  לפעמים לוקח לנו הרבה זמן עד שאנחנו מצליחים ".  ברוח הדברים ,  המסר המלווה את הבלוג שכותב בוגוסקי הוא  " פחד הוא האויב המשתק של היצירתיות ".  אבל הוא לא נהנה רק מהצלחות .  למעשה ,  הוא חתום גם על אחד הכישלונות הצורמים של תעשיית הפרסום בשנים האחרונות .  ב-2008 הוביל משרדו מהלך יקר ושאפתני למיצוב מחדש של מיקרוסופט :  הוא גייס את הקומיקאי ג'רי סיינפלד תמורת תשלום שנאמד ב-10 מיליון דולר ,  ולצדו הציב את ביל גייטס .  יחד הם הובילו את הקמפיינים למערכת ההפעלה ויסטה בסדרת סרטונים שאמורה היתה לייצר רעש גדול באינטרנט ובטלוויזיה .  לאחר שלושה סרטונים בלבד הורד סיינפלד מהאוויר ,  והחוזה עמו הסתיים .  עם זאת ,  משרדו של בוגוסקי לא איבד את התקציב והוא עדין מטפל בו .  תשע הגורילות המסוכנות לפני שלושה שבועות פירסמו המשרד ו-mdc ,  החברה האם שרכשה את השליטה בו ,  כי בוגוסקי יסיים את תפקידו הנוכחי ויעבור לכהן כ-chief creative insurgent  ( בתרגום חופשי - המורד הקריאייטיבי )  .  בדברי ההסבר שפירסם בוגוסקי בבלוג שלו הוא כתב : " תפקידי לאתגר את הססטוס קוו בקבוצה שלנו ".  כיצד אתה מתכנן לאתגר את הסטטוס קוו ?   " אני אפגש עם המנהלים בקבוצה ,  ואתן להם דוגמאות שמהן הם יוכלו להבין כיצד הם חיים בתוך סטטוס קוו .  אכיר להם אנשים שחושבים 10 ו-15 שנה קדימה .  אלה לא האנשים שתמצאי בכנסי השיווק והפרסום השגרתיים ,  שחושבים על מחר ועל מחרתיים ,  אלא על עוד הרבה שנים קדימה ,  והם מעניינים מאוד .  חוץ מזה ,  תפקידי הוא לגרום ללקוחות להיות מודעים ולהיערך לשינויים שעוד יגיעו ".  באילו שינויים מדובר ?   " יש המון ,  ממש המון .  השינויים האלה ידפקו לחלוטין כל חברה שלא תהיה מוכנה להם .  אני משתתף בישיבות הנהלה של כמה מהחברות הגדולות .  אני רואה שוב ושוב כיצד יש חברות שהן ממש עיוורות - הן לא רואות את השינוי שנמצא בדרך אף על פי שהוא ניצב ממש מול הפרצוף שלהן ".  את השינויים שעליהם מדבר בוגוסקי הוא מכנה  " תשע הגורילות ".   " הן כל כך גדולות ,  שאם לא תעצור את מה שאתה עושה ותרים את הראש ,  לא תראה אותן מגיעות ",  הוא מסביר - אך מסרב לפרט באוזנינו מה המשמעות של כולן , " אחרת מה יישאר לי לספר ללקוחות שלי ?  זה התפקיד שלי :  לאתר את הגורילות של הלקוחות שלנו ,  ולגרום להם לראות את הגורילה הענקית שמתקרבת אליהם ".  גורילה אחת ,  המוכרת למנהלים רבים ,  היא  " גורילת השקיפות ".   " גם אלה שיודעים לדבר על הצורך בשקיפות בארגונים ,  אני לא בטוח עד כמה הם מבינים את ההשפעה האדירה שלה על הנהלות ועל ארגונים ",  הוא מסביר . " לחברות יש עדיין המון סודות מפני הצרכנים שלהם ,  אבל נהיה להן קשה יותר ויותר לשמור עליהם מפני הציבור ".  כדי להמחיש איזה מחיר עשויה חברה לשלם על שמירת סודות ,  מציג בוגוסקי מקרה שהתרחש לפני יותר מעשור :  חשיפת המידע שלפיו נייקי משלמת שכר זעום לילדים שמייצרים נעליים במדינות עולם שלישי . " כיום מעריכים את אובדן ההכנסות של נייקי בעקבות ההודעה ב-10 מיליארד דולר .  גם עכשיו ,  יותר מעשור לאחר שזה קרה ,  האירוע עדיין משפיע על המותג .  אנשים זוכרים את זה ".  גורילה נוספת היא מה שבוגוסקי מכנה  " העובדים הדיגיטלים ".   " בכל הארגונים והחברות יש עובדים שיכולים להעלות קליפ ליוטיוב תוך שניות .  העובדה שכל העובדים יודעים לתפעל טלפון סלולרי עם מצלמת וידאו ,  וכולם מחוברים לרשתות החברתיות ,  היא גורילה רצינית מאוד עבור בעלי החברה ".  בוגוסקי מכיר את הגורילה הזאת באופן אישי .  לפני כשנתיים העלה עובד מטבח בסניף אמריקאי של דומינו'ס פיצה ,  אחת מלקוחות המשרד ,  סרטון שבו נראו הוא וחברתו דוחפים פירורי גבינה צהובה לאפם ,  ואז משתמשים בהם להכנת פיצה ללקוח .  בסרטון גם רואים אותם מורחים חומרים לא מזוהים על הבצק ,  שהגיע לאחר כמה דקות לשולחנו של אחד הסועדים .  בסרטון צפו מיליוני גולשים ,  והוא שודר גם במהדורות חדשות בעולם .  הוא היכה בחברה וגרם לה נזק תדמיתי בלתי ישוער .  העובד נעצר ,  נחקר ופוטר בו במקום ,  והחברה התנצלה והתחייבה לאיכות מוצריה . " העובד הזה לא רצה לאבד את עבודתו ,  הוא גם לא עשה את הסרטון הזה מתוך כעס על החברה ,  הוא פשוט היה משועמם ",  מסביר בוגוסקי . " עובדים משועממים ,  בשילוב הזמינות של הטלפון הסלולרי ושל יוטיוב ,  הם סכנה קשה לארגון ברמה בינלאומית - וזה יכול לקרות תוך דקות ".  לפני חודשיים פירסמה החברה סרטון פרסומת תחת השם  " domino's pizza turnaround "  - המפנה של דומינו'ס פיצה .  בסרטון מצולמים צרכנים היושבים בקבוצות מיקוד ,  שבהן הם אומרים בגלוי את כל מה שלא מוצא חן בעיניהם בפיצה של דומינו'ס - החל בעובי הבצק וכלה בטעם הגבינה .  הם מכנים אותה  " פיצה ממיקרוגל "  ו"פיצה בטעם קרטון ".   " לעתים מגיעים זמנים שבהם ברור לך שאתה צריך לעשות שינוי גדול ",  פותח את הסרטון מנכ"ל דומינו'ס פיצה העולמית ,  מציג סדרה של מוצרים חדשים ומתחייב להעביר את החברה שלו את השינוי הנדרש .  במקרה של רשת מוצרי החשמל האמריקאית בסט ביי ,  לקוחה אחרת של בוגוסקי ,  הוחלט להקדים תרופה למכה - למצוא דרך להעסיק את העובדים תוך ניתוב הצורך שלהם לגלוש באינטרנט בשעות העבודה לאפיקים יעילים . " פתחנו לחברה חשבון טוויטר ,  ובנינו מערכת פנימית שבאמצעותה יכול כל עובד להיכנס אליו ולהשיב לשאלות הצרכנים ",  מסביר בוגוסקי . " המסר היה :  'אם אתה משועמם וגולש ברשת ,  במקום לייצר נזקים ,  תייצר אינטראקציה עם הצרכנים' .  עובד שעונה על שאלות מקבל על כך קרדיט מהמנהל שלו .  המנהלים בחברות לא יכולים להגיד כיום לעובדיהם :  'אל תתחברו לאינטרנט בשעות העבודה' .  הם יכולים לומר להם :  'נצלו את זה לטובתכם ולטובת החברה' ".  מתבייש ברוב העבודות כמי שחתום על קמפיין השיווק הדיגיטלי הראשון ,  עוד בימים שבהם הפרסום באינטרנט התמקד בבאנרים ,  בוגוסקי יוצא נגד הבאנרים בטענה שהם אינם מועילים למפרסמים . " התקציבים שעוברים מהטלוויזיה ומהעיתונות לאינטרנט לא צריכים ללכת לבאנרים - זה מה שאנחנו אומרים ללקוחות שלנו .  הכסף צריך להיות מופנה למקום שבו הוא נותן תועלת גדולה יותר לצרכן ,  וזה לא קורה בבאנרים .  אני מעריך שבחודשים הקרובים נראה הרבה כסף זורם לרעיונות שמטרתם לייצר שינוי .  הצרכנים יבחנו גופים וחברות על פי המידה שבה הם נותנים ערך לאנושות .  ככל שיעברו השנים השיווק יהיה פחות מגניב ו'קול' ,  והוא יתאפיין ביותר מהלכים בעלי ערך אמיתי ".  עדות לכך שבוגוסקי אינו היחיד שרואה כך את עתיד השיווק אפשר למצוא במהלך השיווק האחרון של פפסי בארה"ב ,  תחת השם  " רעננו את הכל ".  פפסי מתחייבת בקמפיין להשקיע 20 מיליון דולר במהלך 2010 בפרויקטים חברתיים לטובת הקהילה או למען איכות הסביבה .  הגולשים הם אלה שיציעו את הפרויקטים ויבחרו את הטובים ביותר .  עולם הפרסום והשיווק העתידי ,  כך מסבירים המומחים ,  יהיה מדעי הרבה יותר :  סריקות מוח יבדקו את האופן שבו מגיבים הצרכנים לקמפיין ולפרזנטור ,  לפני שהוא ייצא לשוק .  התעוזה שלה מטיף בוגוסקי תפנה את מקומה לנוסחאות מתמטיות שינסו ליצור קמפיינים בטוחים . " המדע טוב כדי למדוד כל מיני דברים ,  אבל אני עוד לא פגשתי את המדען שיכול לייצר קמפיין שנוי במחלוקת ",  אומר בוגוסקי . " אם נעבוד רק על פי ציונים שמחשבים נותנים לקמפיינים ,  יהיו לנו קמפיינים טובים אבל לא מצוינים - כי בשביל קמפיינים מצוינים צריך חומרים אנושיים ,  חומרים שנויים במחלקות . " אני בטוח שאם היו עושים סריקות מוח לחברי קבוצת הביקורת שצפו בסרט 'אווטאר' ,  היו רואים שלא מעט מהם מאוכזבים מהסרט .  אז מה ?  זאת סיבה לא להוציא אותו לבתי הקולנוע ?  במקרים של קמפיין שנוי במחלוקת ,  אני מדבר עם הלקוח שלי ומבהיר לו שיש אפשרות שלא מעט אנשים לא יאהבו את הפרסומת .  ואז אני מסביר לו שאין אפשרות לייצר משהו שגם יבלוט במיוחד וגם יפגע במכנה המשותף הרחב ביותר ".  רבים טוענים כי תעשיית הפרסום אחראית באופן חלקי למשבר הכלכלי האחרון - הקמפיינים שאתם הוגים הם אחת הסיבות לכך שאנשים רכשו יותר ממה שהיו יכולים להרשות לעצמם .  לדעתך עודדתם צריכת יתר ?   " כן .  בטענה הזאת יש מידה רבה של צדק .  אי אפשר לומר שהפרסום לבדו אחראי למשבר הכלכלי העולמי ,  אבל בהחלט אפשר לומר שהאופן שבו אנשים מרבים לקנות מוצרי צריכה - הוא אשמתנו .  כמו רבים אחרים ,  גם אני מנסה להבין מה חלקה של תעשיית הפרסום בזה ,  וכיצד היא יכולה לפעול אחרת .  אין ספק שהקפיטליזם ,  שלקחתי חלק מרכזי בו רוב חיי הבוגרים ,  הוא כנראה לא הדרך הנכונה ביותר לעשות דברים .  חייב להיות משהו אחר ,  גרסה קלה יותר של קפיטליזם ,  כי הגרסה הנוכחית לא תחזיק מעמד יותר מדי שנים . " קחי לדוגמה את הטאבלט של אפל :  עוד לפני שהוא יצא לשוק ,  עוד לפני שראינו במה מדובר ,  אנחנו כבר רוצים לרכוש אחד כזה .  ומי אשם בכך שאנחנו רוצים אותו ?  כולנו אשמים :  העיתונות שמסקרת את הטאבלט בהרחבה וגורמת לנו לרצות לקנות אותו ,  והפרסומאים שמייפים את המציאות .  אין ספק שיש בשיטה הזו המון בעיות ".  בבוקר אתה בונה קמפיינים שיגרמו לנו לצרוך יותר ,  ובערב אתה מתראיין ומסביר שקפיטליזם הוא לא הפתרון .  איך אתה מיישב את הסתירות בחייך ?   " התפקיד שלי בעבודה הוא דבר אחד והתפקיד שלי כאדם פרטי הוא דבר אחר .  כולנו עובדים בתאגידים שבחלק מהזמן עושים דברים טובים ובחלק מהזמן עושים דברים רעים ,  ואנחנו צריכים ללמוד לחיות עם זה .  אני חושב שזה אחד התפקידים של האינטרנט :  הוא משמש מראה של התרבות שלנו .  בעבר ,  לא היתה לנו מראה כזאת ,  לא ידענו כיצד המעשים שלנו נראים מבחינה גלובלית ,  ועכשיו אנחנו יודעים . " אני מבין שבמידה רבה אני נער הפרסומות של הקפיטליזם .  אבל התפקיד שלי הוא לשנות ארגונים כך שיעשו פחות נזקים .  אני מאמין שאנשים בבסיסם הם טובים .  מנכ"לים הם אנשים טובים שמנסים לעשות דברים טובים ,  אבל המבנה הארגוני והמנטליות של השוק החופשי גורמים להם לעשות דברים שעלולים להזיק לנכדים שלנו ".  מה הקמפיין הטוב ביותר שלך ?   " אני בעיקר מתבייש ברוב העבודות שלנו .  אני חושב שהן היו יכולות להיות הרבה יותר טובות ".   הנציג הישראלי : " בוגוסקי עושה קסמים"בקריספין ,  פורטר ובוגוסקי היתה עד לאחרונה נציגות ישראלית :  תומר צ'יבוטרו ,  שעבד שם שנה וחצי כאיש קריאייטיב .  חבר טוב שלו שימש כארט דירקטור במשרד וסידר לו את ראיון העבודה . " התראיינתי אצל עשרה אנשים שונים והתקבלתי ",  מספר צ'יבוטרו . " למיטב ידיעתי ,  אני הישראלי הראשון שעבד במשרד .  ביום שבו עזבתי התחיל לעבוד כאן ישראלי אחר ,  אילן פרנקל ".  את ששת החודשים הראשונים במשרד מגדיר צ'יבוטרו  " סדנת יזע ":   " אלה היו שבעה ימי עבודה בשבוע ,  בלי סופי שבוע ,  ימים או לילות .  טירוף מוחלט .  בשנה האחרונה הוחלט לגייס יותר עובדים ,  ואז החיים חזרו לנורמליות ".  למרות זאת ,  צ'יבוטרו שופע מחמאות למשרד . " אם יש משהו מיוחד שהופך אותו למדהים - זאת הגמישות .  אנשים כאן לא חוששים משינוי ,  להפך - הם אוהבים אותו ומחפשים אותו .  אחד החלקים הכי מעניינים בשיטת העבודה הפנימית של המשרד היא באופן שבו מעבירים מידע :  הם עושים שימוש ב'הודעות לעיתונות' שעוברות בין מאות העובדים כאן .  כשמישהו רוצה להציע רעיון לקריאייטיב לקמפיין ,  הוא צריך לשלוח אותו במייל לכולם כמו הודעה לעיתונות ,  וככה למכור את הרעיון לאחרים ".  מתי נהג בוגוסקי להתערב בעבודה השוטפת שלכם ?   " רק כשהיינו עושים משהו שמעניין אותו - זה יכול להיות קמפיין או פיתוח של מוצר חדש עבור לקוח .  לשמחתי ,  יצא לי לעבוד אתו אישית כשהוא התעניין בפרויקט פרטי שלי ,  שלא קשור לעבודה :  בניתי מוצר שקשור לאופניים .  העבודה אתו מדהימה .  לאנשים יש המון כבוד אליו ,  הוא ממש עושה קסמים ".  קוסם או לא ,  לבוגוסקי יש דרך ייחודית ,  ולא סימפטית במיוחד ,  לקבל עובדים חדשים : " באחד הימים הראשונים שלי כאן הוא אסף את כל העובדים החדשים .  חצי מהשיחה הוקדשה לכך שארגונים צריכים לדעת לגייס עובדים טובים ,  אבל גם לפטר את הלא טובים .  ישבנו כולנו מפוחדים .  אחרי כמה חודשים הבנתי שהוא רק שיחק אתנו ,  כי בפועל פוטרו אנשים בודדים בתקופה שבה הייתי כאן ".  

" פחד הוא האויב של היצירתיות "
 אם תנסו פעם להתקבל למשרד הפרסום המוביל בעולם ,  כדאי שתחשבו על דרך יצירתית לעשות זאת .  אפשר לעקוב אחרי השותף אלכס בוגוסקי ,  או להפגיז אותו בטוויטים .  למה ?  כי בוגוסקי אוהב תעוזה ,  יצירתיות וחוצפה .  אחרי הכל ,  זה מה שהוביל אותו לפסגה .  ראיון עם פרסומאי שלא מנסה לרצו

