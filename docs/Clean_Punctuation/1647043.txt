מכבי תל אביב הפסידה 63:56 לאפס פילזן
הקבוצה השברירית של מכבי תל אביב לא ידעה לנצל משחק בינוני של אפס פילזן והפסידה 63:56 בטורקיה
מכבי תל אביב הפסידה הערב  ( רביעי )  לאפס פילזן 63:56 והתרחקה מהעפלה לשלב ההצלבה .  למרות שהציגו לפרקים יכולת לא רעה ,  בעיקר בהגנה ,  לא הצליחו הצהובים להשיג ניצחון חוץ ראשון בשלב הטופ 16 ,  עובדה שמסבכת עוד יותר את בית ו' הצפוף ממילא ,  בו עדיין שומרות כל ארבע הקבוצות על הביתיות ,  כשמחר תנסה ריאל מדריד להמשיך באותו קו כשתארח את סיינה .
 פחות משבוע אחרי שחגגה את השבת גביע המדינה ,  שוב נקלעה מכבי תל אביב למשחק חלש שכלל אינסוף הפגזות סרק מחוץ לקשת מצד שתי הקבוצות  ( 7 מ-29 למכבי ,  5 מ-25 לפילזן )  ,  וביום שבו גם אלן אנדרסון וגם צ'אק איידסון כמעט לא קיימים בהתקפה ,  לפיני גרשון לא היה סיכוי לצאת עם ניצחון מאבדי איפקצ'י הלוהט ,  למרות שגם פילזן הייתה רחוקה מלהבריק ,  כשגם דורון פרקינס ,  שהיה נקודת האור הבודדת של האורחים במשך דקות ארוכות ,  יישר קו עם חבריו לקראת הסיום עם סדרת החטאות ואיבודים ,  ופילזן חגגה עם 15 ריבאונדים בהתקפה מול הגבוהים חסרי האונים של מכבי .
 האווירה העוינת בטורקיה כנראה השפיעה על האלופה הישראלית שנקלעה לפיגור מהיר של 9:0 ,  אבל התעוררה בהמשך בעזרת דקות טובות של פרקינס ודייויד בלות'נטאל ,  שאף נתנו לה יתרון 26:30 בשלהי הרבע השני ,  אבל עד המחצית יצאה פילזן לריצת 0:9 נוספת והוליכה 30:35 בהפסקה ,  אחריה נמשך מטח ההחטאות מבחוץ משני הצדדים .  פילזן הציגה את מריו קאסון האגרסיבי מתחת לסלים ,  ולצהובים לא נותרה תשובה כשאנדרסון ניסה להתעשת בדקות הסיום ולקחת אחריות אך המשיך לעשות יותר נזק מתועלת ,  ובסיום התנחמה מכבי תל אביב בהפסד בפער קטן מזה בו ניצחה ביד אליהו לפני שבועיים  ( 62:72 )  .
 מכבי תל אביב פתחה עם אנדרו ויז'נייבסקי ,  צ'אק איידסון ,  אלן אנדרסון ,  גיא פניני ודיאור פישר .  מנגד עלתה פילזן עם צ'רלס סמית' ,  בוטסי ת'ורנטון ,  קרם טונצ'רי ,  קאיה פקר ומריו קאסון .
 פיני גרשון לא היה יכול לחלום על פתיחה גרועה יותר ,  כשמטח החטאות מבחוץ מצד שחקניו הוסיף למוטיבציה של הטורקים ,  שברחו ליתרון מהיר של 0:9 אחרי ארבע דקות בלבד ,  במהלכן החטיאו האורחים את כל שבע הזריקות שלקחו מהשדה .  גרשון הזעיק פסק זמן ,  אחריו המשיכו הצהובים להפגיז מבחוץ ,  אבל הפעם מצאו ויז'נייבסקי ופניני את הטבעת ,  וצימקו בשתי שלשות ל-6:9 .  המשחק התאזן למספר דקות ,  אבל קאסון המשיך לחגוג בצבע והחזיר את פילזן ליתרון 14:21 בסיום הרבע הראשון .
 בפתיחת הרבע השני הגיע תורה של פילזן להתקרר ,  ומהעבר השני הכניסו דייויד בלות'נטאל ודורון פרקינס אנרגיות למשחק של הצהובים ,  שחזרו כל הדרך לשוויון 24:24 .  עתמאן לקח פסק זמן כדי להרגיע את הרוחות ,  אבל פרקינס הלוהט העניק למכבי תל אביב יתרון ראשון ,  ורביב לימונד המצוין כבר קבע 26:30 לאורחים ,  אבל פילזן התעשתה בזכות איגור ראקוצ'ביץ' שאיפס את היד וסחף את המקומיים לעוד ריצת 0:9 כדי לסגור את המחצית ,  ולהפסקה ירדה פילזן ביתרון 30:35 .
 ברבע השלישי נמשך המשחק המפוזר מצד שתי הקבוצות ,  שלא הפסיקו לזרוק ולהחטיא מחוץ לקשת ,  ומתוך הבלאגן שוב התבלט פרקינס שבסדרת מהלכי אחד על אחד קבע שוויון 37:37 .  קאסון המשיך לכתוש את פישר ולאזמה לסירוגין מתחת לסלים ,  בעוד שאנדרסון ואיידסון עדיין לא מצאו את עצמם מנגד ,  אבל ויז'נייבסקי דאג לשמור על פער סביר ,  והרבע השלישי הסתיים בתוצאה 44:47 לפילזן .
 הדקות הראשונות של הרבע הרביעי עמדו בסימן ריצה נוספת של פילזן ,  ששוב ייצרה מיני ריצה ועלתה ל-44:51 ,  אלא שבלות'נטאל סירב לוותר עד שאחת ההפצצות שלו משלוש צללה פנימה וצימקה ל-48:51 .  קרב החפירות נמשך עד דקות ההכרעה ,  כשהצהובים מתקרבים פעם נוספת עד 53:54 אבל לא מצליחים להשלים מהפך ,  ודקה וחצי לסיום קטף קאסון ריבאונד התקפה גדול וקבע 53:58 .  בלות'נטאל לקח אחריות עם שלשה נוספת ,  אבל המילה האחרונה הייתה של סמית' ,  שבשלשה משלו קבע את תוצאת המשחק ,  56:63 ,  והבטיח לפילזן את הניצחון .
 קלעו למכבי תל אביב :  דייויד בלות'נטאל 15  ( 3 מ-9 מחוץ לקשת )  ,  דורון פרקינס 9  ( 6 ריבאונדים ,  4 אסיסטים ,  4 איבודים )  ,  דיאור פישר 9  ( 7 ריבאונדים )  ,  אלן אנדרסון 7  ( 3 מ-11 מהשדה ,  4 איבודים )  ,  אנדרו ויז'נייבסקי 5 ,  רביב לימונד 4  ( 3 חטיפות )  ,  גיא פניני 3 ,  סטפון לאזמה וצ'אק איידסון  ( 0 מ-4 מהשדה ב-32 דקות )  2 כל אחד .
 קלעו לפילזן :  מריו קאסון 14  ( 13 ריבאונדים )  ,  צ'רלס סמית 11 ,  קרם טונצ'רי 8 ,  בוטסי ת'ורנטון 7 ,  בוסטיאן נאכבר ואיגור ראקוצ'ביץ' 6 כל אחד ,  אנדר ארסלן 3 ,  קאיה פקר  ( 11 ריבאונדים )  ,  ארמל קוג'ו ובויאן פופוביץ' 2 כל אחד .
 
מכבי תל אביב הפסידה 63:56 לאפס פילזן
הקבוצה השברירית של מכבי תל אביב לא ידעה לנצל משחק בינוני של אפס פילזן והפסידה 63:56 בטורקיה

