כן חברה שלי
יחסיהן ארוכי השנים של הלית ישורון ויונה וולך ידעו עליות ומורדות ,  אבל בסופו של דבר ,  ישורון היא זו שליוותה את המשוררת המנוחה בחודשי חייה האחרונים ,  והיא גם זו שכתבה את אחרית הדבר בהוצאה המחודשת לביוגרפיה שלה .  ראיון 
" איך משורר נפלא כמו אבות ילד בת כמו הלית ",  תהתה בסרקזם יונה וולך באמצע שנות ה-60 .  היא לא תיארה לעצמה שעשרים שנה מאוחר יותר ,  על ערש הדווי שלה ,  דווקא ישורון תעמוד בצדה .
 לכל אורך ההיכרות ביניהן ,  ידעו יחסיהן עליות ומורדות .  ב-1981 ,  למשל ,  סירבה ישורון לפרסם ב"חדרים ",  כתב העת שבדיוק הקימה ,  ארבעה שירים קצרים של וולך .  שלוש שנים לאחר מכן שמעה ישורון כי יונה החולה רוצה לראותה ,  והיא הגיעה למיטת חוליה בתל-השומר כדי לקיים עמה סדרת ראיונות .  היא שבה למקום חמש פעמים באותו חודש ,  והקשר בין השניים הלך והתהדק . " באתי לבית החולים ומצאתי אדם שונה לחלוטין מיונה וולך שכולם הכירו ",  מספרת ישורון בראיון מיוחד על המפגש ביניהם . " היא השתלטה לגמרי על כל היהירות שהיתה בה וניסתה לשדר צניעות וחום כלפי האנשים .  זה היה מחזה מביך ,  כי ההתנהגות הזאת לא היתה טבעית עבורה ". 
לאחר שוולך הלכה לעולמה ב-1985 ,  ספדה לה ישורון   " היא עברה את העולם כמו אדם אחוז אש ".  וכך ,  כבמעשה כישוף ,  הצליחה ישורון לבטא במשפט מדויק אחד את אישיותה הכה מורכבת של וולך .  לפיכך ,  היה זה רק טבעי שהיא תכתוב את אחרית הדבר למהדורה החדשה של  " יונה וולך ",  הביוגרפיה שכתב יגאל סרנה ,  שיצאה לאור לראשונה ב-1993 .  בנוסף לאחרית הדבר של ישורון ,  ההוצאה המחודשת  ( בהוצאת כתר )  כוללת גם תמונות ושירים של וולך ,  שלא התפרסמו במהדורה הקודמת .
 בשבועת האחרונים ,  בתיאום כמעט מיסטי עם יציאת הספר ,  חזרה וולך לכותרת .  זה קרה הודות לסערה שהתחוללה בבית הספר רבין שבכפר סבא .  כזכור ,  אחת מן המורות בו ,  עדנה רש ,  בחרה ללמד את שירה הפרובוקטיבי של וולך  " אתה חברה שלי ",  ובכך חוללה פולמוס שהגיעה עד שולחן הממשלה .
 ישורון ,  בדרכה ,  בוחרת להסתכל בפרשה דווקא מזווית חיובית . " צריך לברך את העובדה שיש בישראל מורות כמו רש .  לפני עשרים שנה ,  המורות כאן לא העזו ללמד את וולך .  הביקורת על רש חשובה פחות .  הרי תמיד היו ותמיד יהיו מטומטמים .  זה שיש מורה שמבינה את הדחיפות שבהוראת וולך בגילאים הללו זה דבר משמח ". 
באחרית הדבר כתבה ישורון כי  " חסרה יונה בשירה היום .  חסרה ההעזה שלה ".  לדבריה ,  היא לא רואה המשך למורשת של המשוררת המנוחה . " ההשפעה של וולך על השירה הצעירה אינה ספציפית .  היא פתחה דלתות ואפשרויות ,  אבל אני לא רואה מישהו שבא עם הכוח שלה ועם העוצמות שלה .  ההעזה של וולך לא באה לידי ביטוי דווקא בדרך שבה תפסה את הזהות הנשית ,  וגם לא בחילופי התפקידים שעשתה בין גברים לנשים .  לא אלה הדברים שהפכו אותה למשוררת גדולה .  היה משהו אינטימי בשירה שלה ,  ואת זה אני לא רואה היום .  הגדולה של וולך עדיין לא פוענחה .  זה לא העיסוק במגדר ,  אפילו שגם זה היה חדש בזמנו ,  וגם לא העיסוק בסקס .  זה משהו מיסטי הרבה יותר ,  משהו אלוהי ".  
" מה שקורה היום הוא שהמון יוצרים משתמשים בטקסטים מהמקורות כאילו הם מילון דימויים ,  ולא יוצרים בד בד גם שפה פנימית .  כשמשורר עומד מול המקורות הוא צריך להיות חזק ,  אחרת המקורות שוטפים אותו ".  
" אם אתה הולך עד הסוף ,  אתה תשתגע לגמרי ולא תכתוב אפילו שורה אחת טובה .  האומץ הוא לא ללכת עד הסוף אלא להסתכל פנימה עד הסוף .  וולך הסתכלה באומץ עצום בתוך עצמה בלי לחשוב אפילו לרגע איך היא נראית או מה יחשבו עליה .  היא היתה תמימה מדי להבין את זה .  בסופו של דבר ,  יונה אכלה את עצמה .  היא גייסה כל כך הרבה כוחות כדי שהקול שלה יישמע ברעש ,  עד שהיא עצמה נבלעה לבסוף באותו רעש גדול ". 


כן חברה שלי
יחסיהן ארוכי השנים של הלית ישורון ויונה וולך ידעו עליות ומורדות ,  אבל בסופו של דבר ,  ישורון היא זו שליוותה את המשוררת המנוחה בחודשי חייה האחרונים ,  והיא גם זו שכתבה את אחרית הדבר בהוצאה המחודשת לביוגרפיה שלה .  ראיון

