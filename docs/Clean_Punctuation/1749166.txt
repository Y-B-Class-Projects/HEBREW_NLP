גרמניה :  שאלקה הפסידה גם ללברקוזן
הקבוצה של מגאת שוב לא שמרה על הבית ונוצחה 1:0 בידי לברקוזן .  2:3 מפתיע לנירנברג על ברמן ,  55 דקות לאלמוג כהן
זה שבוע שני ברציפות נפתח מחזור הליגה הגרמני עם משחק של הדאבליסטית באיירן מינכן ,  שאירחה כבר אתמול  ( שישי )  את פרייבורג והצליחה לצבור שלוש נקודות שמאוששות את מצבה בבונדסליגה אחרי ניצחון 2:4 במחצית שנייה מצוינת של הבווארים .  זו הפעם הראשונה העונה ששחקניו של ואן חאל כובשים רביעייה .
 המוקד של המחזור ה-10 יתקיים בכלל ביום ראשון ,  כשמיינץ תארח את דורטמונד למשחק העונה לפחות בשלב הנוכחי ,  אבל גם בשבת היו מספר משחקים מסקרנים .  אחד כזה נערך בגלזנקירשן ,  שם שאלקה המשיכה בנפילה והפסידה 1:0 ללברקוזן השלישית .  עוד לפני כן הפתיעה נירנברג עם 2:3 בחוץ על ורדר ברמן ,  וגם קלן ניצחה באותה תוצאה את המבורג .
 למרות המכות שרודפות אחריה שבוע אחר שבוע ,  באיירן מינכן גילתה בגרות וסיימה את משחק הבית שלה מול פרייבורג עם ניצחון שמגיע שבוע אחרי ה-0:0 המאכזב מול המבורג .  הבווארים התבשרו ביום חמישי שמירוסלב קלוזה ייעדר כשלושה שבועות יום אחד בלבד אחרי שחזר לאימונים ובכך הצטרף לרשימה ארוכה שכוללת גם את אריאן רובן ,  פרנק ריברי ,  מארק ואן בומל ודייגו קונטנטו .  למרות היעדרם ,  הבווארים השיגו ניצחון רביעי העונה .
 באיירן המשיכה לזרום עם הסטטיסטיקה ,  שהראתה עשרה ניצחונות בעשרת המפגשים האחרונים בין השתיים .  כמו בחלק מהמפגשים האחרונים ,  שהסתיימו ב-0:7 ו-0:6 ,  גם הפעם הבווארים נתנו הצגה מרשימה .  באיירן פתחה עם הרבה לחץ באליאנץ ארנה ,  אבל את שער היתרון היא כבשה שש דקות לסיום המחצית הראשונה ,  כשכדור קרן של דניאל פראניץ' מצא את הראש של מרטין דמיקליס ,  שהתמקם היטב ונגח פנימה .  דמיקליס לא אמור היה לפתוח ,  לאחר שואן חאל התלבט אם להציבו או לפתוח עם דניאל ואן בויטן ,  שמתאושש מפציעה ,  אך בסופו של דבר הארגנטינאי קיבל את הזכות וכאמור כבש .
 בדקה ה-61 הגיע שחזור מדויק של השער הראשון ,  כשבניגוד לתרחיש הקודם ,  הפעם היה זה מריו גומז ,  שנגח את כדור הקרן שהרים אליו פראניץ' ,  וכבש מקרוב את שערו השישי העונה .  אלא ששלוש דקות לאחר מכן פרייבורג צימקה כשסטפן רייסינגר ,  שנכנס כמחליף שתי דקות לפני כן ,  קיבל כדור מדוד מאנטון פוטסילה ,  ונגח פנימה .
 באיירן עשתה סוף לחלומות של פרייבורג וכבשה את השלישי כשאנטולי טימושצ'וק  ( 72 )  זכה לכבד את פראניץ' בבישול שלישי העונה וכבש מקצה הרחבה ,  ועל השער היפה ביותר היה חתום טוני קרוס ,  שהפציץ את הפינה השמאלית של השער לאחר מסירה של בסטיאן שווינשטייגר  ( 80 )  .  אדסון בראפהייד צימק ל-4:2 עם שער עצמי אחרי שניסה להרחיק כדור שהגיע מהתקפה של פרייבורג ודחק לשערו שלוש דקות לסיום .
 מסתבר שלא כל הקבוצות בבית ב' של ליגת האלופות יוצאות לדרך חדשה אחרי ניצחון על הפועל תל אביב .  שאלקה נותרה גם הערב על ניצחון ליגה בודד מ-10 משחקים ובמקום הלפני אחרון ,  אחרי הפסד ביתי ללברקוזן המדורגת שלישית .  שאלקה עלתה ללא ג'רמיין ג'ונס הפצוע שנמצא גם בספק למשחק בבלומפילד ביום שלישי ,  ולמרות שתי קורות של קלאס יאן הונטלאר  ( 22 ו-46 )  המשיכה ביכולת הרעה שלה לעיני הקהל הביתי ,  שעדיין לא ראה ניצחון ביתי בליגה .  לברקוזן ,  מנגד ,  החזיקה מעמד עד לדקה ה-65 ואז עקצה עם שער של המחליף סידני סם ,  לאחר בישול של לארס בנדר .  כל תוצאה פרט לניצחון בישראל עלולה להביא לסיום דרכו של פליקס מגאת בשאלקה .
 אלמוג כהן פתח בפעם השנייה העונה ורשם 55 דקות בהרכב האורחים ,  שהצליחו להשיג ניצחון חוץ ראשון העונה והדהימו את ברמן .  הוגו אלמיידה נגח לרשת אחרי בישול של מרקו מארין כבר בדקה החמישית ,  אבל מכאן המשחק נטה לכיוונה של נירנברג .  אלמוג כהן ניסה את מזלו בבעיטה מ-30 מטרים בדקה ה-15 ולאחר שבע דקות קיבל כרטיס צהוב .  בדקת הסיום של המחצית נכנסו לפעולה הילדים ממוצא טורקי של נירנברג .  אילקאי גונדוגאן קבע שוויון בדקה ה-45 ,  הכניס את ורדר ברמן להלם וראה את מהמט אקיצ'י משלים מהפך שתי דקות בתוך המחצית השנייה עם הראשון שלו העונה .  אותו גונדוגאן היה אחראי גם לשער השלישי בדקה ה-73 ,  כשקלאודיו פיזארו רק צימק בתוספת הזמן .
 המבורג היא עוד אחת מהקבוצות שרצו להיות בשלב הזה במקום יותר גבוה ,  אבל פתיחת העונה המגומגמת שלה משאירה אותה הרחק מהמובילות .  בפעם הקודמת שהשתיים נפגשו זה נגמר ב-3:3 ,  וגם המשחק הזה לא היה רחוק מכך .  קלן ,  עם המאמן החדש פרנק שאפר ,  הוליכה משער של מילובייה נובאקוביץ'  ( 11 )  ,  אבל מלאדן פטריץ'  ( 15 )  והילד הדרום קוריאני סון היונג-מין  ( 24 )  ביצעו מהפך .  השוויון של קלן לא איחר לבוא ,  שוב מרגליו של נובאקוביץ'  ( 29 )  ,  שהשלים שלושער גדול עם שער ניצחון שש דקות לסיום .
 משחקים נוספים :
 וולפסבורג - שטוטגרט 0:2לוולפסבורג :  סימון קיאר  ( 6 )  ,  אדין דז'קו  ( 76 ) 
סט .  פאולי - פרנקפורט 3:1לסט .  פאולי :  קרלוס זמבראנו  ( 5 )  .  לפרנקפורט :  תאופניס גקאס  ( 42 בפנדל ו-70 )  ,  קאיו  ( 90 ) 
קייזרסלאוטרן - מנשנגלדבאך 0:3לקייזרסלאוטרן :  כריסטיאן טיפרט  ( 71 )  ,  אדם נמץ  ( 83 )  ,  סרדאן לאקיץ'  ( 88 ) 

גרמניה :  שאלקה הפסידה גם ללברקוזן
הקבוצה של מגאת שוב לא שמרה על הבית ונוצחה 1:0 בידי לברקוזן .  2:3 מפתיע לנירנברג על ברמן ,  55 דקות לאלמוג כהן

