יוצר האינדי המוערך ויק צ'סנאט הלך לעולמו
היוצר שהתגלה על ידי מייקל סטייפ מאר.אי.אם וזכה לאלבום מחווה בהשתתפות מדונה מת בגיל 45 לאחר שנטל מנת יתר של כדורים ,  ככל הנראה בשל חובות כספיים
אבדה גדולה למוזיקה האמריקאית :  ויק צ'סנאט ,  מיוצרי האינדי האמריקאים המוערכים ביותר ב-20 השנים האחרונות הלך לעולמו אמש  ( שישי )  בגיל 45 בבית החולים שבאת'נס ,  ג'ורג'יה .  צ'סנאט נטל ככל הנראה מנת יתר של כדורים ,  שקע בתרדמת ממנה לא קם . 
" במעט השנים שהכרנו אותו ,  ויק הראה לנו מהם אופי ,  חסד ונחישות ",  נאמר בהצהרה רשמית של חברת התקליטים שלו ,  Constellation Records . " האבל שלנו לא ניתן לביטוי וחסרונו של ויק לא ניתן למילוי ".  
צ'סנאט ,  הנתון בכסא גלגלים מאז גיל 18 בשל תאונת דרכים ,  ניסה ככל הנראה להתאבד בשל חובות כלכליים שצבר בגין הטיפול הרפואי המורכב במצבו .  לאחרונה התראיין לכלי תקשורת אמריקאיים וסיפר כי מצבו הכלכלי בכי רע וכי חובותיו רק טופחים .  
טרם ההודעה הרשמית על מותו של צ'סנאט קדמה חרושת שמועות על מצבו .  חברתו של צ'סנאט ,  המוזיקאית קריסטין הרש  ( Throwing Muses )  פרסמה כי צ'סנאט ניסה להתאבד וכי הוא שקע בתרדמת .  לאחר מכן פרסמו אתרי חדשות שונים כמו בילבורד ,  Spinner ועוד כי צ'סנאט הלך לעולמו ,  אולם שינו את הידיעה לאחר שלא ניתן אישור רשמי לכך .  רק שעות רבות לאחר מכן אישר הלייבל כי צ'סנאט אכן הלך לעולמו .  
צ'סנאט היה אחד מסמלי העיר את'נס בג'ורג'יה .  בן העיר מייקל סטייפ ,  סולן אר.אי.אם ,  גילה את צ'סנאט בשנות ה-80 והפיק את שני אלבומיו הראשונים .  מאז ,  צבר צ'סנאט הערכה רבה כיוצר אינדי וקאנטרי אלטרנטיבי והוא נחשב ליוצר פורה במיוחד .  בין השאר ,  יצא לכבודו אלבום מחווה באמצע שנות ה-90 המורכב משירים שכתב ,  בו השתתפה גם מדונה לצד אר.אי.אם ,  הסמאשינג פאמפקינז ועוד .  בשנת 2009 הספיק להוציא אלבום אולפן חדש וגם להשתתף בפרויקט Dark Night of The Soul של דיינג'ר מאוס וספרקלהורס .
 
יוצר האינדי המוערך ויק צ'סנאט הלך לעולמו
היוצר שהתגלה על ידי מייקל סטייפ מאר.אי.אם וזכה לאלבום מחווה בהשתתפות מדונה מת בגיל 45 לאחר שנטל מנת יתר של כדורים ,  ככל הנראה בשל חובות כספיים

