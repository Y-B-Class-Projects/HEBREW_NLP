אנגליה :  ללכת בלי ,  להרגיש עם
ללא אסיין ,  דרוגבה ,  אובי מיקל וקאלו שנמצאים באליפות אפריקה ,  צ'לסי מחצה את סנדרלנד 2:7 .  יונייטד ניצחה את ברנלי 0:3
המחזור ה-22 בפרמיירליג יצא לדרך הערב  ( שבת )  עם שבעה משחקים .  התוצאה המרשימה של המחזור הגיעה ממוליכת הטבלה ,  צ'לסי ,  שהביסה את סנדרלנד המסכנה 2:7 ,  גם ללא שלל כוכביה האפריקאיים .  השניה ,  מנצ'סטר יונייטד ,  נזקקה למחצית אחת טובה כדי לנצח את ברנלי 0:3 ולהיצמד לבלוז בפסגה .
 ליברפול המגמגמת קיוותה להתאושש מההדחה בגביע כשהתארחה אצל סטוק סיטי ,  אלא ששער של רוברט הות בדקה ה-90 העניקה למארחת 1:1 יקר ,  והאדומים של בניטז ממשיכים לפשל .  בעיר ליברפול עצמה התקיים משחק לא פחות מסקרן ,  בו ניצחה אברטון 0:2 את מנצ'סטר סיטי והנחילה לה הפסד ראשון בעידן מאנצ'יני .  משחקם של פורטסמות ואברהם גרנט ,  שנועלים את הליגה נגד בירמינגהאם ,  נדחה עקב שלג שהציף את אצטדיון פראטון פארק .  טוטנהאם ,  שקיוותה להיצמד לדבוקת הצמרת ,  סיימה ב-0:0 ביתי מאכזב עם האל .
 אחרי ההדחה המפתיעה מהגביע ,  ליברפול נותרה רק עם הפרמיירליג והליגה האירופית ,  רק שמעכשיו מבינים האדומים כי כל משחק הולך ונהיה מלחיץ יותר עבור המנג'ר רפא בניטז ,  ועבור הקבוצה כולה .  ההפסד ההוא לרדינג באנפילד היה החמישי של ליברפול בבית העונה בכל המסגרות ,  וההפסד ה-12 בסך הכל .  אם לא חסרות צרות ,  אז במשחק שפתח את המחזור היום ,  כמו גם במשחקים הבאים של הקבוצה ,  נאלץ בניטז להסתדר ללא הפצועים פרננדו טורס  ( חודש וחצי )  ,  יוסי בניון  ( חודש )  וסטיבן ג'רארד  ( שבוע וחצי )  מצד שני ,  אל חאבייר מסצ'ראנו שחזר מהרחקה הצטרף שחקן הרכש הארגנטיני החדש ,  מקסי רודריגז ,  שעלה כמחליף בדקה ה-77 .  
גם היום ליברפול לא הציגה יכולת מזהירה ,  בלשון המעטה ,  ושוב היא נענשה על כך לקראת הסיום .  אחרי מחצית ראשונה משמימה ,  הגיע סוף סוף הרגע הגדול של ליברפול .  בדקה ה-58 ,  ארבע דקות בלבד אחרי שנפצע ונזדקק לטיפול בפניו ,  עלה סוטיריוס קירגיאקוס לרחבה לקראת כדור חופשי של פביו אורליו ,  ותוך המהומה הגדולה שייצרה ההרמה של הברזילאי ,  דחק הבלם היווני את הכדור פנימה ,  תוך שהוא מנצל טעות גדולה של תומאס סורנסן .  סטוק לא ויתרה ,  יצאה קדימה ,  ובאה על שכרה בדקה ה-90 ,  כשרוברט הות הראה שגם הבלמים של המארחת מסוגלים להבקיע ,  כשדחק מקרוב נגיחה של דני היגינבותם אחרי מהומה נוספת ,  הפעם ברחבת האדומים .  ליברפול עוד יצאה קדימה וקיבלה הזדמנות פז בדקה ה-95 ,  אלא שהנגיחה של דירק קויט מצאה את הקורה בלבד .  זה נגמר ב-1:1 מאכזב נוסף לאדומים ,  שיקוו לצאת מהמשבר ביום רביעי ,  במשחק הליגה הקריטי מול טוטנהאם .  על פי היכולת במשחקים האחרונים ,  קשה להאמין שזה יקרה .
 בריאן לואס ,  המנג'ר החדש של ברנלי שמעולם לא אימן בפרמיירליג ,  לא יכול היה לחלום על בכורה קשה יותר .  עם זאת ,  בפעם האחרונה שהשתיים הללו נפגשו הוליך המאמן הקודם של ברנלי ,  אואן קוייל ,  את העולה החדשה לניצחון סנסציוני במחזור השני .  אלא שברנלי לא ניצחה העונה אפילו פעם אחת מחוץ לביתה ,  ועל שאף שהיתה לא פחות טובה במשך דקות רבות הערב ,  זה לא הספיק לה כדי להוציא נקודות באולד טראפורד .  
יונייטד ,  שהעבירה את השבוע האחרון באימונים בקטאר ,  פתחה הערב ללא דארן פלטשר המורחק וריו פרדיננד ונמניה וידיץ' הפצועים ,  אלא שמי שכן עלה בסופו של דבר בהרכב היה דימיטאר ברבאטוב ,  שהחמיץ את רוב אימוני השבוע ,  והוא גם זה שעשה את ההבדל הערב .  אחרי מחצית ראשונה מאופסת ומשעממת ,  בדקה ה-64 קיבל ברבאטוב כדור עומק נהדר מווין רוני ,  ועם טאץ' גדול הכניע את בריאן ג'נסן כדי לקבוע 0:1 .  בשלב הזה משהו השתחרר במשחק של השדים האדומים ,  ובדקה ה-69 עבר רוני לתפקיד המבקיע ,  כשהיה ראשון לריבאונד מהבעיטה של ברבאטוב על מנת להכפיל את התוצאה .  בתוספת הזמן הגיע הדובדבן ,  כאשר מאמה בירם דיוף ,  הסנגלי הצעיר ,  קם מהספסל וניצל מסירה יפה של אברה וטעות של ג'נסן על מנת לרשום הופעת בכורה חלומית ולקבוע את תוצאת המשחק - 0:3 קליל למארחת .
 עשרים ואחד מחזורים אל תוך העונה ,  והכחולים עדיין ללא הפסד בסטמפורד ברידג' ,  עם מאזן ביתי מרשים של עשרה נצחונות ותוצאת תיקו .  הבלוז אמנם עלו היום ללא דידייה דרוגבה ,  מייקל אסיין ,  סלומון קאלו וג'ון אובי מיקל ,  שנמצאים באליפות אפריקה ,  אבל מול סנדרלנד ,  שניצחה בפעם האחרונה את צ'לסי אי שם במרץ 2001 ,  זה ממש לא השפיע .  על אף שלל החיסורים העלה הערב אנצ'לוטי הרכב ראוי ,  עם למפארד ,  באלאק ,  מאלודה וג'ו קול בקישור ,  וניקולא אנלקה בהתקפה ,  ואיזו הצגה זו היתה .  
מתברר שהדיבורים על סגל קצר שעשוי להתנקם בקבוצת הפאר הלונדונית היו מוקדמים מדי ,  ושגויים .  צ'לסי נתנה הערב הצגה בלתי נשכחת ,  במיוחד במחצית הראשונה ,  והיא ממשיכה להיראות כקבוצה הטובה והחמה במדינה .  הפתיחה לימדה על ההמשך הצפוי ,  כאשר כבר בדקה השמינית קבע ניקולא אנלקה 0:1 למארחים ,  לאחר בישול של באלאק .  בדקה ה-17 הכפיל מאלודה הנפלא את התוצאה כשניצל כדור מהאגף של בלטי ,  והבלוז המשיכו לשייט .
 בדקה ה-22 זה הפך ל-0:3 ,  כשצמד שחקני ההגנה ,  אשלי קול וג'ון טרי שיתפו פעולה ,  כאשר הבלם בישל למגן השמאלי .  החבורה של אנצ'לוטי לא הורידה את הרגל מהגז ,  ובדקה ה-34 עבר אשלי קול לתפקיד המבשל ,  כששלח כדור מאגף שמאל אותו המשיך פרנק למפארד פנימה ,  כדי לקבוע 0:4 ענק עם הירידה לחדרי ההלבשה .  הבלוז יצאו למחצית השניה בדיוק כפי שסיימו את הראשונה ,  ובדקה ה-52 נגח באלאק את החמישי ,  לאחר הגבהה של ג'ו קול .  0:5 ,  חמישה מבקיעים שונים .  האורחת עוד הצליחה למצוא שער ניחומים ארבע דקות מאוחר יותר ,  עם בודווין זנדן הוותיק ,  אלא שצ'לסי מיהרה להגיב ובדקה ה-65 השלים אנלקה צמד וקבע 1:6 .  גמור ?  רגע ,  עוד לא .  בדקה התשעים התפנה אנלקה להוסיף בישול למאזן הפרטי שלו ,  ופרנק למפארד נגח את ה-1:7 .  סנדרלנד המסכנה קיבלה שער נוסף מדארן בנט בתוספת הזמן ,  אבל את הערב הזה היא תעדיף לשכוח ,  ומהר .
 בצל פרשת המס של מאמנם ,  הארי רדנאפ ,  קיוו התרנגולים הלונדוניים להשיג שלוש נקודות ביתיות על מנת לפתוח פער מליברפול בקרב על ליגת האלופות ,  וכדי לנסות ולהיצמד לשלישיה הראשונה .  המארחת נכנסה למשחק הערב עם חמש פעמים רצופות בהן שמרה על שער נקי ,  ועל אף שהצליחה לא לספוג גם הערב ,  הפעם ההתקפה לא תפקדה ,  ועל אף שטוטנהאם היתה הרבה יותר טובה ומסוכנת ,  זה לא בא לידי ביטוי בלוח התוצאות .
 רוברטו מאנצ'יני חגג במשחק האחרון מול בלקבורן את ניצחונו הרביעי בארבע משחקים כמנג'ר הקבוצה ,  ומנצ'סטר סיטי עמדה ערב המחזור על מאזן מדהים של חמישה ניצחונות רצופים ובמקום הרביעי .  כל זה לא ממש עשה רושם על אברטון ,  שרצתה לעלות למקום העשירי עם משחק חמישי ללא הפסד ,  ועשתה זאת בצורה נהדרת .
 היה זה קרב בין שניים מהחלוצים היותר טובים בליגה כיום .  קרלוס טבז מהצד של הסיטי  ( 15 כיבושים העונה )  ולואיס סאהה באברטון ,  שכבש 10 מתוך 22 השערים של אברטון עד לחג המולד .  במאבק הישיר בין השניים היה זה הצרפתי שניצח ,  עם פנדל מוצלח בדקה ה-45 ,  אחרי שהוא עצמו נתפס ברחבה על ידי מיקה ריצ'רדס .  תשע דקות לפני כן שלח סטיבן פינאר בעיטה חופשית שטוחה לפינה של שיי גיבן ,  שהצליח רק לגעת אך לא למנוע את הראשון של אברטון .  ניצחון מוצדק לטופיז ,  מ'אנציני חווה הפסד בכורה באנגליה .
 משחק נוסף :  
וולבס - וויגאן אתלטיק 2:0לוויגאן :  ג'יימס מקארתי  ( 60 )  ,  שארל נ'זוגביה  ( 73 ) 

אנגליה :  ללכת בלי ,  להרגיש עם
ללא אסיין ,  דרוגבה ,  אובי מיקל וקאלו שנמצאים באליפות אפריקה ,  צ'לסי מחצה את סנדרלנד 2:7 .  יונייטד ניצחה את ברנלי 0:3

