מה הם מסתירים
יולי תמיר הוכיחה השבוע שהיא טירונית פוליטית .  הצעתה כי נבחרי ציבור יחויבו לחשוף את מקורות ההון שלהם ,  הולכת לגווע בוועדות הכנסת .  ככה זה כשנבחרינו הם גם השחקנים וגם אלה שקובעים את הכללים
 >  >  השבוע נאלצו הח"כים לחשוף את תקציב ההוצאות השנתי שלהם ל-2009 .  כך נודע לציבור מי רכש טלוויזיות ,  מערכות ניווט ,  פרחים ,  לימודי שפות ,  מכשירי חשמל או נגן mp3 .  חשיפת חשבון ההוצאות גרמה למחוקקים להיזהר בשנים האחרונות .  אשתקד ,  למשל ,  אף אחד מהם לא חרג מחשבון ההוצאות שלו ובניגוד לעבר הח"כים גם לא ביצעו רכישות שהרגיזו את הציבור ,  כמו מכונות אספרסו ,  שטיחים ומצלמות וידאו .  מתברר שאין כמו אור השמש כדי לחטא את תקציב ההוצאות ולהרתיע את נבחרי הציבור .  רק שבניגוד לחשיפה שנכפתה על הח"כים ב"תקציב הבזבוזים "  - נבלמים הניסיונות לחייב אותם לחשוף את הונם הפרטי ,  או לפחות להרחיב את הדיווח על כך למבקר המדינה .  עם בחירתם ,  מחויבים כיום המחוקקים להגיש הצהרת הון ליו"ר הכנסת ,  ואילו השרים מעבירים את ההצהרה למבקר המדינה .  אלא שהצהרות ההון האלה נשמרות בכספות בכנסת ובמשרד מבקר המדינה .  כך ,  אף אחד לא יודע כיצד התעשרו המחוקקים לפני בחירתם וגם לא כיצד התעשרו מי שכיהנו בכנסת בעבר ,  עזבו כדי לעשות לביתם וחזרו עשירים - אהוד ברק ,  בנימין נתניהו ,  ואביגדור ליברמן ,  למשל .  ח"כ יולי תמיר הגישה השבוע לוועדת השרים לחקיקה הצעת חוק שתחייב את הנבחרים לחשוף לא רק את היקף ההון שלהם ,  אלא גם את המקורות שמהם הושג .  תמיר גם ביקשה לחייב את ראש הממשלה והשרים לדווח למבקר על גובה הונם חמש שנים לאחר פרישתם ,  כדי שהמבקר יוכל לראות אם התעשרו לפתע ומאיפה .  אף כי בעשור האחרון כיהנה תמיר בממשלה ובכנסת ,  מתברר שהיא טירונית פוליטית .  השרים והח"כים הם ועד עובדים לוחמני ,  אולי החזק במדינה .  גם בלא ייעוץ וגיבוי מיו"ר ההסתדרות עופר עיני הם יודעים להילחם בגבורה למען עצמם .  הסיבה :  הם משמשים גם נבחרי ציבור וגם אלה שקובעים את הכללים ;  הם גם העובדים וגם ההנהלה של חברה ציבורית .  השרים לא ממש רוצים לחשוף את מקורות ההון שלהם בפני מבקר המדינה כפי שמבקשת תמיר .  למה ששר החוץ ליברמן ייזום דיווח למבקר על עסקיו ומקור הכנסותיו ?  למה ששר הביטחון ברק ירצה לדווח על מקורות ההון של החברה שלו ,  שאותה העביר לבנותיו ?  ומה עם נתניהו ,  שנהפך למרצה מבוקש בעולם ,  לאחר שהובס ב-99' בקרב על ראשות הממשלה ?  קשה להניח שגם שר המשפטים יעקב נאמן ושר הרווחה יצחק הרצוג יתלהבו למסור דיווח על מקור ההכנסות שלהם ממשרד עורכי דין הרצוג פוקס נאמן ,  שממנו פרשו עת נכנסו לממשלה ולכנסת .  אגב ,  נאמן ,  כשר המשפטים ,  עומד בראש צוות השרים לענייני אתיקה שאליו הועברה הצעת החוק של תמיר .  בעוד שבועיים תפרוש תמיר מהכנסת לנוכח אכזבתה ממפלגתה ,  והצעת החוק עלולה ליהפך לאות מתה .  כך השרים ינצחו :  המבקר והציבור לא יוכלו לדעת אם מי שמסתער כעת על הכסף הקטן ורוכש מקררי מיני-בר על חשבון הכנסת ,  גם יתעשר ויזכה בכסף גדול - בזכות הקשרים שאותם יצר כשהיה נבחר ציבור .
 
מה הם מסתירים
יולי תמיר הוכיחה השבוע שהיא טירונית פוליטית .  הצעתה כי נבחרי ציבור יחויבו לחשוף את מקורות ההון שלהם ,  הולכת לגווע בוועדות הכנסת .  ככה זה כשנבחרינו הם גם השחקנים וגם אלה שקובעים את הכללים

