 יובל שטייניץ ממשיך את דרכו של דב יוסף 
שר האוצר נגד השופטים
 >  >  ב-1952 עורר דב יוסף ,  שר המשפטים דאז ,  סערה ציבורית עזה לאחר שבנאומו בכנסת תקף את בית המשפט במלים אלה : " חובתי וזכותי לומר כאן כדברים האלה .  האם הם  ( השופטים )  קדושים בעלי כנפיים שירדו מן השמים ואפוטרופסים מן הקב"ה ,  היודעים מה נכון ומה אינו נכון ?  הם בני אדם כמוני ,  יכולים לטעות כמוני ומותר לי לבקר את פסקי הדין שלהם .  אני חרד לגורל המשפט בארץ ".  דברים אלה נאמרו לאחר שיוסף ניסה מאחורי הקלעים להשפיע על שופטי ישראל להחמיר בעונשיהם של עבריינים ,  בייחוד בכל הקשור לעבירות הכלכליות נגד משטר הצנע .  העובדה שתיקים רבים לא הגיעו לדיון ובאחרים נפסקו עונשים קלים הובילה ,  עם גורמים אחרים ,  להתמוטטות משטר זה ולהיקף גובר של מסחר בשוק השחור .  נראה אפוא לכאורה ששר האוצר יובל שטייניץ אינו אלא ממשיך מסורת זו ,  ובשם הרצון להשליט את המשטר הכלכלי שמבקשת הממשלה לעצב ,  מבקש להשפיע על אופן פסיקתו של בית המשפט העליון .  ב-1952 הותקף יוסף באופן חריף בשל דבריו אלה .  בעיתון  " חרות ",  בטאון תנועת החרות - אמה הורתה של מפלגת השלטון הנוכחית - תואר יוסף כמי שבישר את התקפתו של המשטר על המצודה האחרונה של החירויות האזרחיות במדינה .  יוסף ,  כך נכתב , " הגדיר בבהירות את אשר הוגה צמרת מפא"י מזמן :  כיצד להשתלט על הרשות השופטת ולהופכה למכשיר צייתני בידי המשטר "   ( "חרות ",  פברואר 1952 )  .  בתגובה להתקפה ,  כתב משה זמורה ,  נשיא בית המשפט העליון ,  מכתב ליושב ראש הכנסת .  במכתבו כתב בין היתר : " דבריו  ( של דב יוסף - א.ר )  עלולים לחתור תחת אמון הציבור ברשות השופטת ותחת יחסי הכבוד כלפיה ..  .  יש לחשוש שירבו האומרים כי פסקי דין ,  אם לחומרא או גם לקולא ,  ניתנים בהשפעת דברי שר המשפטים ,  וכך יעורער יסוד האמון באי-תלות השופטים ".   ( "הארץ ",  11.2.1952 )  .  ראש הממשלה דוד בן גוריון התייחס אל הפרשה בנאום בכנסת .  הוא קבע שגם לחברי הממשלה וגם לחברי הכנסת מותר להעמיד את הכנסת על המצב הרעוע של השיפוט .  בכך הגן על עמדתו של שר המשפטים .  בין המשטר הכלכלי שאותו ביקשה מפא"י להחיל ובין זה שמשית הליכוד מרחק רב .  אך נדמה שדברי שטייניץ קרובים קרבה מדאיגה לאלה של יוסף ולעמדותיה של מפא"י ההיסטורית ,  שנואת נפשם של תומכי חרות והליכוד מאז ומעולם .  נראה כי אי-שביעות רצון מפסיקותיו של בית המשפט מאפיינת מפלגת שלטון המבקשת להשליט משטר כלכלי בלתי פופולרי על הציבור הישראלי .  מותר היה לשטייניץ למתוח ביקורת על בית המשפט ,  אך ספק רב אם היה זה צעד נבון או ראוי מצדו .  מי שבוחנים את פסיקותיו של בית המשפט בהקשר של צדק חלוקתי ,  גם בתקופתו ה"מהפכנית "  לכאורה של הנשיא אהרן ברק ,  מרבים לבקרו על שמרנותו ועל כך שנמנע מלקבל החלטות המשנות את משטר הקניין הקפיטליסטי הקיים .  כיום ,  בניגוד ל-1952 ,  גם אם מתערב בית המשפט בהחלטות הכלכליות של הממשלה ומשפיע על תקציב המדינה ,  אין בכך משום ערעור של עצם המשטר הכלכלי כפי שהיה בתקופת הצנע .  לאחר העימות המתוקשר בין דב יוסף למשה זמורה ביקרו שר המשפטים והיועץ המשפטי לממשלה בלשכתו של נשיא בית המשפט העליון .  מפא"י גם העבירה את חוק השופטים המשמש בסיס לעצמאותו של בית המשפט ב-1953 ,  שכן חברי הכנסת של מפא"י הבינו כי חוסנו ועצמאותו של בית המשפט הם נכס ומוטב לשמור עליהם .  אך מה שהבינו אז המפא"יניקים ,  שכחו הליכודניקים שתמכו תמיכה ארוכת שנים בבית המשפט העליון .  כדאי ששטייניץ וחברי הממשלה האחרים יזכרו שהממשלה עוד תזדקק לשירותיה הטובים של מערכת המשפט ,  ובית המשפט העליון בראשה ,  אם ברצונם אכן באמת למשול .  ד"ר אורית רוזין היא מרצה וחוקרת המתמחה בהיסטוריה של ישראל בשנות ה-50 וה-60

 יובל שטייניץ ממשיך את דרכו של דב יוסף 
שר האוצר נגד השופטים

