עלות משלחת ישראל להאיטי :  כ-40 מיליון ש"ח
ההערכה היא ששהות של חודש תעלה עד 90 מיליון שקל .  למרות העלות הגבוהה ,  גורמים טוענים כי ישראל זוכה ליחסי הציבור הטובים ביותר מזה שנים :  כ-20 כלי תקשורת זרים פרסמו כתבות חיוביות על ישראל
עלות המשלחת הצבאית להאיטי היא כ-30 מיליון שקלים לשבוע השהייה הראשון במדינה מוכת האסון - כך עולה ממידע שהגיע לידי themarker .  מתוכם ,  כ-10 מיליון שקלים הם עלות הקמת מרכז התקשורת הלווייני והשימוש היומיומי בו .  כ-10 מיליון שקל נוספים הם עלויות חד פעמיות של הטסת מטוסי הג'מבו ובהם הציוד הרפואי בנוסף ,  כ-8 מיליון שקלים הוצאו למימון המשלחת של משרד החוץ .  תקציב ההצלה של צה"ל ומשרד הביטחון יחד עד כה עומד על כ-40 מיליון שקלים .  מקור צבאי אישר את הנתונים .
 מעבר לכך ,  כל יום נוסף שבו שוהים כ-230 אנשי המשלחת בהאיטי ,  עולה לישראל מעל ל-1.5 מיליון שקל ,  לא כולל עלויות התקשורת .  במידה והמשלחת הישראלית תשהה בהאיטי חודש שלם ,  כפי שמעריכים גורמים במשלחת ,  העלויות יגיעו לכ-80-90 מיליון שקלים .
 ניתן להשוות את ההוצאה החד פעמית הזו לתקציב ההסברה של משרד החוץ - מנתונים שמסר המשרד עולה כי ב-2009 עמד תקציב ההסברה כולו על 40 מיליון שקלים וב-2010 הוא עלה ועומד על כ-45 מיליון שקלים .
 מדובר צה"ל נמסר בתגובה : " במהלך השנים האחרונות נטל צה"ל חלק במספר משלחות סיוע ,  בעקבות רעידות אדמה בהם הושיטו כוחות צה"ל עזרה ותרמו מניסיונם בתחום החילוץ ,  ההצלה והרפואה בארץ ובעולם .  בבואו לסייע ,  פועל צה"ל בשם מדינת ישראל ובשליחותה בראש ובראשונה מטעמים הומניטריים ,  ולכן עלות המשלחת הופכת למשנית ". 
יש הטוענים כי ההצלחה האמיתיות של המשלחת הישראלית היא לאו דווקא בהצלת חיים ,  אלא בשיפור תדמיתה של ישראל בעולם .  מזה שנים רבות סובלת ישראל מבעיה חמורה בתדמית הבינלאומית שלה ,  ומצטיירת בתור מדינה דורסנית ונטולת חמלה אנושית .  טון הסיקור הזה השתנה בשבוע האחרון מקצה לקצה .  גופי תקשורת אלקטרונית וכתובה מרחבי העולם משדרים ומדפיסים כתבות מחמיאות על בית החולים שהקימה ישראל בהאיטי ,  המאפשר ניתוחים מורכבים בתנאי שדה ,  וכולל בתוכו גם פגייה ומרכז טיפול בילדים .  
תוצאות ההשקעה הכספית וההומניטרית של ישראל ניכרות היטב בתקשורת העולמית :  כך למשל בכתבה ששודרה לפני יומיים ברשת NBC חולקו תשבוחות לצוות הרפואי הישראלי : " יש כאן בלאגן ,  אין תקשורת .  הישראלים הם היוצאים מן הכלל במקרה הזה .  צפינו כולנו במטוס ה-747 שלהם נוחת בשדה התעופה ,  והם הורידו ממנו כל מה שנדרש כדי להקים בית חולים ברמה הגבוהה ביותר .  בדיוק כפי שהיית מצפה מהישראלים שיעשו :  הם הגיעו בצורה יעילה ,  יסודית ומנוהלת היטב ,  ומיד התחילו בעבודה ",  סיפרה כתבת הרשת בדיווח מצולם מהאיטי ;  בכתבה ששודרה ב-CNN עלו דברים דומים :  כתבת הרשת פנתה לאחד הגנרלים האמריקאים בשטח ושאלה אותו כיצד ייתכן שמדינה קטנה כמו ישראל הצליחה לעשות את מה שלא עשתה אף משלחת אחרת בהאיטי .  כתבות מפרגנות לישראל שודרו בכ-20 כלי תקשורת זרים .
 
עלות משלחת ישראל להאיטי :  כ-40 מיליון ש"ח
ההערכה היא ששהות של חודש תעלה עד 90 מיליון שקל .  למרות העלות הגבוהה ,  גורמים טוענים כי ישראל זוכה ליחסי הציבור הטובים ביותר מזה שנים :  כ-20 כלי תקשורת זרים פרסמו כתבות חיוביות על ישראל

