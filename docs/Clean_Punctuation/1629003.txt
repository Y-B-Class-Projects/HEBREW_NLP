ביה"ד לעבודה אישר את צעדי החירום ברשות השידור
היועץ המשפטי לממשלה יידרש להתערב על מנת להכריע בשאלת סמכות הועד המנהל להחליט על צעדי חירום ברשות בהיעדר יושב ראש
בית הדין האזורי לעבודה בירושלים קבע כי היועץ המשפטי לממשלה יידרש לקבוע האם בסמכות הועד המנהל ברשות השידור להחליט על החלת צעדי חירום ,  בהיעדר יושב ראש וחלק מהחברים .  בדיון שהתקיים היום בעתירה שהגישה אגודת העיתונאים ברשות נגד הצעדים ,  קבעה השופטת שרה שדיאור כי הסוגיה היחידה העומדת כרגע במחלוקת בין רשות השידור לבין העובדים היא שאלת סמכותו של הועד המנהל .  בהסכמת הצדדים הוחלט כי היועץ המשפטי יזומן להתערב בנושא ולחוות דעתו באשר לסמכות החלטות הועד המנהל ,  וכן כיצד על הרשות לנהוג במידה שאין סמכות כזו .  חוות הדעת המשפטית תוגש עד ה-14 בינואר והצדדים יגישו את סיכומי טענותיהם בהתייחס לחוות דעתו עד תחילת פברואר .  בית הדין לא פסק נגד צעדי החירום ברשות .
 בפתח הדיון הציע בית הדין כי עובדי הרשות והנהלתה ימשיכו במשא ומתן אינטנסיבי עד ה-18 בינואר ,  אז ידווחו לבית הדין על הישגיהם .  במהלך תקופה זו יהיו העובדים רשאים לעבוד בשעות נוספות וכן יתקיימו כוננויות על פי צרכי המערכת ובאישור הממונים .  אגודת העיתונאים ,  באמצעות עורכי הדין אופיר טל ולואיז ספורטס ,  דחו את ההצעה אך מחקו חלק מדרישותיהם והסכימו להשאיר את שאלת סמכות הועד המנהל כסוגיה העיקרית .
 עיתונאי רשות השידור עתרו לבית הדין לעבודה עם הודעת רשות השידור על צעדי החירום ,  שכוללים הפחתת משמרות ,  צמצום השעות הנוספות ועוד .  בית הדין דחה את בקשת העובדים לצו מניעה נגד הצעדים ,  שנכנסו לתוקף ביום שישי האחרון .
 
ביה"ד לעבודה אישר את צעדי החירום ברשות השידור
היועץ המשפטי לממשלה יידרש להתערב על מנת להכריע בשאלת סמכות הועד המנהל להחליט על צעדי חירום ברשות בהיעדר יושב ראש

