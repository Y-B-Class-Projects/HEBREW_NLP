נדחה הדיון על ביטול עמלות הבנקים
ח"כ דנון ביקש לדחות את הדיון בוועדה לאחר שנוכח שאין לו רוב להעבירה ,  וזאת לנוכח התנגדותו התקיפה של נגיד בנק ישראל ,  פרופ' סטנלי פישר והמפקח על הבנקים רוני חזקיהו
ועדת השרים לענייני חקיקה לא תדון היום בהצעת החוק לביטול עמלות העו"ש במגזר הפרטי .  
חבר הכנסת דני דנון  ( ליכוד )  ביקש לדחות את הדיון בוועדה לאחר שנוכח שאין לו רוב להעבירה ,  וזאת לנוכח התנגדותו התקיפה של נגיד בנק ישראל ,  פרופ' סטנלי פישר והמפקח על הבנקים רוני חזקיהו .  
דנון הודיע שביקש להיפגש עם פישר השבוע כדי לנסות ולתאם עמדות בנושא .  
ח"כ דנון ,  שיזם את הצעת החוק יחד עם ח"כים נוספים ,  עשוי לבקש לדחות את הדיון בוועדה בהיעדר רוב .  בקואליציה טענו כי מספר ח"כים יעדרו מהישיבה ,  בהם דן מרידור ,  לימוד לבנת ,  יולי אדלשטיין ויעקב נאמן ,  ולפיכך לא ברור אם ניתן לגייס רוב בעד הצעת החוק .  
נגיד בנק ישראל פנה אתמול  ( ראשון )  אל שרים בוועדת השרים לענייני חקיקה ,  במטרה לשכנעם להתנגד להצעת החוק לביטול העמלות בחשבונות העו"ש של לקוחות פרטיים .  הצעת החוק הוגשה על ידי קבוצת ח"כים בראשות ח"כ דני דנון  ( ליכוד )  וגובשה ביוזמת המועצה לצרכנות .  
אתמול הופעלו לחצים בכנסת בניסיון לדחות את מועד הגשתה של הצעת החוק לביטול עמלות העו"ש של הלקוחות הפרטיים .  חברי כנסת הנמנים עם מגישי החוק טענו שלפי המצב המסתמן ,  כעת אין רוב בוועדת השרים לענייני חקיקה ולכן מוטב לדחות את הגשתה לוועדת שרים זו מחשש שתיפול .  
13 העמלות אותן מציע דנון לבטל הן עמלת מזומן ,  משיכת מזומן ,  הפקה ומסירה של תדפיס לבקשת לקוח ,  העברה או הפקדה לחשבון אחר ,  פידיון צ'ק לרבות משיכת צ'ק עצמי ,  הפקדת צ'ק לרבות בתיבת שירות ,  תשלום שובר ,  פריטת מזומן ,  זיכוי חשבון באמצעות מסלקה ,  חיוב בכרטיס אשראי ,  שאילתת מידע בכל נושא ,  משיכת צ'ק ,  חיוב על פי הרשאה לחיוב חשבון או הוראת קבע .  דנון טוען בהצעת החוק כי בעקבות הרפורמה בעמלות הבנקים שבוצעה בשנים האחרונות ,  התייקרו התעריפים בגין הפעולות הבסיסיות בחשבון עו"ש לשני שלישים מלקוחות הבנקים .  
רוני חזקיהו המפקח על הבנקים בבנק ישראל ,  הביע התנגדות להצעת החוק בישיבתה לפני חודש של ועדת הכלכלה של הכנסת .  חזקיהו אמר כי  " אנו פועלים לשקיפות וליצירת תחרות במערכת הבנקאות .  כל חקיקה שתכתיב לבנקים מה כן ומה לא  ( לגבות מהציבור )  היא בעייתית .  בכל העולם אין מהלך שבו מתערבים ".  
לטענתו , " ההוצאה החודשית הממוצעת על שירותי עו"ש ירדה ב-10% ל-16 שקל ,  לעומת כ-18 שקל מלפני הרפורמה .  כמו כן ,  התעריף של עמלת פעולה על ידי פקיד ירדה בכ-13% מתחילת הרפורמה - כיום משלמים כ-3.47 שקלים לעומת 4 שקלים באמצע 2008 .  לפי ההשוואה הבינלאומית העדכנית ביותר של בנק ישראל ,  מחיר סל שירותי בנקאות אופייני בישראל הוא 55.6 יורו בשנה ,  בעוד הממוצע העולמי הוא 63.8 יורו בשנה ".  
ח"כ דנון ציין ,  כי מרגע שהוגשה הצעת החוק למזכירות הכנסת ,  פנו אליו לוביסטים של הבנקים במטרה לשנות את הצעת החוק ,  וכן פעלו לגיבוש התנגדות בוועדת השרים לענייני חקיקה . " באופן מפתיע ובצעד חריג - פנה היום הנגיד פישר לשכנע שרים להתנגד להצעת החוק .  תפקידו של פישר הוא להגן על קופת המדינה ועל קופות כל האזרחים .  בהתערבותו ,  נראה כי פישר פועל כאחד הלוביסיטים של הבנקים ".  
מבנק ישראל נמסר בתגובה כי הבנק מתנגד להצעת החוק ,  וכי המפקח על הבבנקים ואנשיו פנו לשרים כדי להסביר את עמדתם .  
משה פרל ,  מנכ"ל איגוד הבנקים אמר כי  " קשה לי להאמין שהממשלה תתמוך בהצעת החוק .  כבר הוכח שטיעוני המועצה לצרכנות שעליה נשענת יוזמת החקיקה מופרכים ברמה העובדתית ,  ולא הגיוניים ברמה הכלכלית ".  יצוין גם כי איגוד הבנקים הסתייע עד עתה בשירותיו של משרד הלובינג  " פוליסי ",  שנציגיו מנסים לשכנע את המחוקקים להתנגד להצעה .  גם יתר הבנקים מעסיקים לוביסטים מטעמם בפרשה .  
ממחקר של המועצה לצרכנות יחד עם מכון גיאוקרטוגרפיה שהוגש לפני חודש לועדת הכלכלה ,  עולה כי בניגוד לנתונים אותם מפרסמים הבנקים והמפקח על הבנקים ,  כ-70% מהציבור משלמים היום יותר עבור ניהול חשבון עו"ש ביחס למה ששילמו לפני הרפורמה בעמלות הבנקים .  
עוד עולה מהמחקר כי בקרב הציבור שעבורו התייקרו ההוצאות ,  מדובר בעלייה של 45% בממוצע .  את ההנחות על עמלות העו"ש שומרים הבנקים בעיקר לבעלי הכנסות גבוהות .  69% מבעלי הכנסה גבוהה בהרבה מהממוצע זכאים להנחות ,  לעומת 40% בלבד בקרב אלו שמרווחים הרבה מתחת לממוצע .  
במועצה לצרכנות טענו כי נתוני בנק ישראל מראים כי הנפגעים העיקריים מעמלות העו"ש הם דווקא משקי הבית ,  המשלמים יותר עמלות ושיעורי ריבית גבוהים יותר מהמגזר העסקי ,  זאת כאשר סיכון האשראי שהם מהווים לבנק הוא הקטן ביותר .  
לדעת המועצה ,  גם אם יבוטלו עמלות העו"ש ,  הבנקים ימשיכו לגלגל רווחי עתק - הכנסות הבנקים בגין עמלות בלבד עמדו על בשנת 2008 על 12.3 מיליארד שקל .  חלקם של משקי הבית בלבד בעמלות העו"ש הנפוצות עומד על מיליארד שקל בשנה .  

נדחה הדיון על ביטול עמלות הבנקים
ח"כ דנון ביקש לדחות את הדיון בוועדה לאחר שנוכח שאין לו רוב להעבירה ,  וזאת לנוכח התנגדותו התקיפה של נגיד בנק ישראל ,  פרופ' סטנלי פישר והמפקח על הבנקים רוני חזקיהו

