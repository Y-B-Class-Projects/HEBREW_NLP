לאומית :  הפועל רעננה טיפסה למקום השני
קבוצתו של אייל לחמן שוב שמרה על רשת נקיה ,  וניצחה בנס ציונה 0:1 .  אחי נצרת המשיכה להתאושש עם 0:4 על הכח ר"ג
המחזור התשיעי בליגה הלאומית יצא אתמול  ( שישי )  לדרך עם ארבעה משחקים שביססו את הפועל כפר סבא בפסגה .  הקבוצה של תומר קשטן יצאה לראשון לציון וניצחה 1:2 את הפועל המקומית .  במקביל ,  רמת השרון סיימה ב-1:1 עם בית"ר שמשון תל אביב וכך הפער בין הראשונה לשנייה גדל לשלוש נקודות .  מכבי הרצליה חזרה לנצח עם 0:2 על הפועל נצרת עילית ,  בעוד עירוני בת ים רשמה ניצחון שלישי ברציפות ,  0:1 על אחווה עראבה .
 בשבת ,  הפועל רעננה טיפסה למקום השני אחרי שניצחה 0:1 בחוץ את סקציה נס ציונה ,  ושמרה על מאזן מרשים של שער חובה אחד בלבד .  במשחק נוסף הביסה אחי נצרת 0:4 את הכח עמידר רמת גן בחוץ וסגרה שבועיים מופלאים שכללו תשעה שערי זכות .  
הירוקים שמרו על הפסגה בעזרת ניצחון שלישי ברציפות ועוד במשחק חוץ על חשבון יריבה מהצמרת .  הפועל ראשון לציון קיוותה לצמק את הפער מכפר סבא לנקודה אחת ופתחה מצוין ,  אבל שחקניה לא הפסיקו להחמיץ במחצית הראשונה ונתקלו ביום גדול של בוריס קליימן בין הקורות ,  שמנע לפחות ארבעה שערים .  ומה קורה כשלא כובשים ?  סופגים כמובן .  בדקה ה-38 יצאה כפר סבא להתקפה נדירה ואבי אבינו סיים בצורה נהדרת עם שמאלית מקצה הרחבה .  
הסיפור חזר לעצמו בהעתק מושלם במחצית השנייה .  המארחים החזיקו בכדור ,  הגיעו לעוד מספר מצבים ונעקצו .  הפעם בן מלכה נשלח במתפרצת וסיים עם כדור מדויק לחיבורים בדקה ה-74 .  המגן גיא משפתי צימק עם שער נאה בדקה ה-90 ,  אבל לא מנע הפסד שני ברציפות לראשון לציון שמאבדת גובה .  כפר סבא מתבססת במקום הראשון לקראת עוד מפגש מסקרן מול סקציה נס ציונה .
 בחוץ הקבוצה של מומי זפרן מושלמת ,  אבל מה יהיה עם משחקי הבית ?  רמת השרון אמנם שמרה על מאזן נקי מהפסדים ונותרה במקום השני ,  אך רשמה תיקו רביעי במגרשה הביתי ואיבדה שתי נקודות חשובות במאבק עם כפר סבא .  שרון גורמזנו ,  שחקן רמת השרון לשעבר ,  כבש לרשתה בדקה ה-39 והעניק לבית"ר שמשון תל אביב שער ראשון מאז ה-0:4 על עראבה .  המארחים לחצו במטרה להשיג את השוויון ודווקא הבלם עשהאל בן שבת הצליח לאזן בדקה ה-70 .
 הפועל נצרת עילית - מכבי הרצליה 2:0
הניצחון האחרון של נצרת עילית היה אי שם לקראת סוף חודש אוגוסט .  מאז ,  רשמה הקבוצה שישה משחקים רצופים ללא שלוש נקודות ,  כאשר חמישה מהם הסתיימו בהפסדים כואבים ,  ואתמול היא גם הודיעה על פרידה מהמאמן ירון הוכנבוים .  גם הפעם נצרת עילית הפסידה ,  אלא שהמשחק הזה הוכרע כבר בדקה הראשונה .  היראקלי ג'פרידזה הגאורגי הבקיע שער מהיר לזכות מכבי הרצליה וסייע לקבוצתו לצאת ממיני-משבר אחרי שלושה משחקים ללא ניצחון .  מסאי דגו חתם את התוצאה בדקה ה-80 .
 עירוני בת ים - אחווה עראבה 0:1 דנדי אוקונגו סידר לבת ים ניצחון יקר מפז ודרמטי על שמשון תל אביב במחזור הקודם ,  והשבוע זהו משה אבוטבול שחתום על שלוש הנקודות מול עראבה המפורקת .  האורחים אמנם סחטו שתי נקודות במחזורים האחרונים ,  אבל נראים בדרך הבטוחה לליגה א' בעקבות הפחתת הנקודות והפתיחה הצולעת לעונה .  שער של אבוטבול בדקה ה-53 סידר לבת ים ניצחון שלישי ברציפות והיא עוד תוכל לשחזר את ההישג של העונה שעברה ולהגיע לפלייאוף העליון .
 אייל לחמן מוביל את ההגנה הטובה ביותר עד כה בליגה הלאומית ,  וגם אחרי תשעה משחקים היא שמרה על מאזן מרשים של שער חובה אחד בלבד ואפס הפסדים .  אחרי הניצחון החשוב על ראשון לציון במחזור שעבר ,  השרונים עשו צעד נוסף אל עבר פסגת הליגה הלאומית ורשמו ניצחון שלישי ברציפות .  רז כהן כבש את השער היחיד במשחק בדקה ה-28 .  עבור הסקציה שנותרה במקום החמישי  ( היא תוכל לאבד גם אותו )  ,  זה היה משחק שני ברציפות ללא ניצחון .  
הכח עמידר רמת גן - מכבי אחי נצרת 4:0 
אחרי שהנצרתים הביסו במחזור הקודם את ג'ת 0:5 וטיפסו אל מעל הקו האדום ,  הם הבקיעו ארבעה שערים נוספים מחוץ לבית ועלו למקום ה-12 .  עבור הכח עמידר המגמגמת ,  זה היה ההפסד השלישי ברציפות .  רן רול פתח את החגיגה של אחי נצרת עם שער בדקה ה-20 .  רותם שמול הוסיף צמד בדקות 35 ו-53 .  

לאומית :  הפועל רעננה טיפסה למקום השני
קבוצתו של אייל לחמן שוב שמרה על רשת נקיה ,  וניצחה בנס ציונה 0:1 .  אחי נצרת המשיכה להתאושש עם 0:4 על הכח ר"ג

