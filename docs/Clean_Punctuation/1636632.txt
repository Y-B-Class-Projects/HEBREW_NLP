כשהמפצח פוגש את המיסטיקה
המוח הגדול ביותר ב-NFL עומד להתעמת עם קבוצה שכתוב עליה  " דסטיני ".  זאב אברהמי יורה את יריית הפתיחה לסופרבול
1 .  לפני כמעט עשור קראתי כתבת מגזין על פייטון מאנינג .  לפי הכתבה ,  למאנינג לא היה מושג קלוש איך להפעיל או לעשות דברים מהיומיום - להשתלט על השלט ,  לדעת כמה אבקת כביסה הוא אמור להכניס למכונה ,  איך להכין קפה .  אני זוכר שהכתבה הפכה את מאנינג למושא ללעג ,  מין טמבל שאין לו כלום בראש חוץ מלהיות הקוורטרבק הכי טוב בכל הזמנים .  אני חושב שאם מסתכלים על הכתבה הזו היום ,  המסקנה תהיה דומה .  אם מאנינג היה משקיע את מה שיש לו במוח בכל נושא אחר ,  הוא היה פותר את המשבר במזרח התיכון ,  מוצא פיתרון לביטוח הבריאות באמריקה ומגלה את התרופה לסרטן .  ואז יוצא לחופשה של 11 חודשים .  רק שלנוירונים של מאנינג במוח יש צורה אחידה ואליפטית .  מה שמאנינג עשה החל משלהי המחצית הראשונה מול הג'טס היה מחזה מרהיב של ספורטאי בשיא יכולתו .  אני לא מדבר כאן על יארדים ,  אחוזי מסירה ורייטינג של קוורטרבק ,  אני מדבר על הצורה שבה מאנינג הצליח לפתור ,  תוך כדי משחק ותוך פחות מרבע ,  את כל ההפתעות שרקס ריאן שלח אליו .  
אני מקווה שכשמאנינג יפרוש ,  יתנו לו לפתור את העניין הזה של אלופת המכללות .  
2 .  מאנינג ,  קולי ,  גרסון  ( כן ,  מאנינג ניצח תוך שהוא משתמש בתופסים שלא פותחים בחצי מהקבוצות בליגה )  .  לא לשכוח :  הג'טס השיגו את כל הנקודות שלהם ברבע אחד .  
3 .  אינדיאנפוליס ניצחה את המשחק הזה ,  פייר אנד סקוור ,  אבל אני כבר יום וחצי מסתובב עם המחשבה בראש שרקס ריאן הפסיד את המשחק בדיוק באותה מידה שמאנינג ניצח אותו .  אם אתה אוהד של הג'טס ,  אתה אמור לתלות את התמונה של ריאן ליד זו של ישו .  ריאן שינה את כל הגישה למועדון הזה ,  כלפי איך שהוא רואה את עצמו וכלפי איך שרואים אותו מבחוץ .  בקיץ הבא ,  כשיתחילו לצאת המגזינים על שנת הפוטבול הבאה ,  הג'טס לא ידשדשו מתחת למיאמי .  ריאן בנה קבוצה לעוד חמש שנים וזו קבוצה שהולכת להתחזק עוד לפני הדראפט - כריס ג'נקינס ולאון וושינגטון חוזרים מפציעות .  
אבל ריאן הפסיד ביום ראשון ברגע שהוא הפסיק להיות רקס ריאן והתחיל להיות נורב טרנר .  ריאן הוא לא פנטזיונר .  הוא אמר את מה שאמר לפני העונה על ניו אינגלנד משום שהוא מאמין בזה ,  והוא אמר את מה שאמר לפני המשחק בסן דייגו כי הוא באמת האמין בזה .  אני חושב שריאן האמין שהג'טס יכלו לעבור גם את הקולטס ,  אבל הוא וצוות המאמנים שלו ידעו שלג'טס אין סיכוי ברמת הכישרון .  הם ידעו שניו יורק חייבת לתת משחק שלא היה קיים באף אחד מהדיסקים הקשיחים ששחקני אינדיאנפוליס התכוננו בעזרתם למשחק נגד הג'טס .  
וזה בדיוק מה שהקפיץ את הג'טס ליתרון בן שתי ספרות באינדיאנפוליס .  אף אחד לא חיכה לבומבה של סאנצ'ז לאדוארדס ואף אחד לא חשב שבראד סמית ימסור דווקא בגמר האיזורי .  הג'טס הכניסו את הקולטס להלם .  ומשום מה החליטו ש-11 הפרש נגד מאנינג הם סיבה מספקת כדי לחזור לפוטבול שהביא אותם עד לשם .  פייטון מאנינג הרג את הג'טס ,  אבל השמרנות של ריאן נתנה לו מטרה נוחה .  4 .  מה שמביא אותי לברט פארב ולכל השיח של למה לעזאזל הוא מסר .  פארב מסר כי מינסוטה עשתה את הפאול הכי דבילי ברגע הכי קריטי במשחק .  הוא מסר כי זה מה שפארב עושה כבר עשרים שנה ,  הוא מוסר .  כי המסירות של פארב בכלל שמו את מינסוטה בעמדה לנצח את המשחק .  ונגיד שהיה מחליט לרוץ ומאבד את הכדור  ( לא אפשרות בשמיים נוכח המשחק שהתפתח בניו אורלינס ביום ראשון )  ,  האם היה זה אמור להיות המהלך האחרון בקריירה של פארב ?  ריצה לחמישה יארד ? 
5 .  והסיום הדי עגום הזה לא פייר ביחס למשחק של פארב .  פארב נתן משחק הרואי .  ברגע מסוים ,  ההשוואה למונטי פייטון היתה בלתי נמנעת .  פארב - בלי יד ,  בלי רגל ,  בלי מעיים ,  רק הראש של פארב - קם מהמשטח ,  מחייך לעבר הגנת ניו אורלינס וממשיך להילחם .  
6 .  בדרך כלל אני נגד חוקי ההארכה בפוטבול כפי שהם קיימים היום .  החוקים הנוכחיים נותנים יתרון מוחלט לקבוצה שמהמרת נכון על איזה צד המטבע ייפול .  אבל אני חייב להודות שביום ראשון הייתי די בעד ההכרעה הזו .  בשלב מסוים היתה תחושה שאף קבוצה לא רוצה לקחת את המשחק הזה ,  שאם זה היה תלוי בהן ובשיפוט השערורייתי ,  הייתי עדיין כותב פוסט חי .  
7 .  אני עוד אצטרך לחשוב הרבה לפני שאשב לכתוב על ניו אורלינס - אינדיאנפוליס ,  אבל אסור לקחת גורם אחד מהמשוואה :  המיסטיקה של הסיינטס .  אני לא רוצה לכתוב על הטריוויאלי ,  כמו גארט הארטלי ,  הבועט של הסיינטס שהושעה מארבעת המשחקים הראשונים של העונה בגלל שימוש בסם אסור ,  טען שנטל את החומר האסור כדי לא לישון במהלך הנהיגה מטקסס ללואיזיאנה ,  לא הצליח להירדם  ( בלי סמים !  )  בלילה שלפני המשחק נגד מינסוטה והתקשר לאביו בשתיים בבוקר וסיפר לו שהוא חלם שהוא הולך לבעוט את בעיטת הניצחון מ-42 יארד .  הציניקנים שבינינו בוודאי ישאלו :  איך חלם אם לא הצליח לישון ?  אבל איך יסבירו הציניקנים את הסטטיסטיקות של המשחק הזה ,  את איבודי הכדור של מינסוטה ,  שברגע מסוים היה נדמה שיד אלוהים מתקלת אותם  ( היו שם לפחות שלוש השמטות בלי ששחקן של ניו אורלינס יהיה בסביבה )  .  איך יסבירו את הניצחון של הסיינטס אחרי משחק עלוב של בריס ,  בוש ושוקי ואחוז מעליב של השלמות בדאון שלישי ? 
8 .  בכתבה בספורטס אילוסטרייטד לפני שלושה שבועות על ההשפעה של רסיברים על המשחק אומר שון פייטון ,  המאמן של ניו אורלינס : " לא יפתיע אותי אם חודש מהיום רוברט מיצ'ם יתפוס שש תפיסות ל-180 יארד וטאצ'דאונים ויהיה השחקן היעיל של הסופרבול ".  זהו הסופרבול ,  ידידיי :  מוח הפוטבול הגדול בכל הזמנים נגד המיסטיקה של הרובע הצרפתי .
 
כשהמפצח פוגש את המיסטיקה
המוח הגדול ביותר ב-NFL עומד להתעמת עם קבוצה שכתוב עליה  " דסטיני ".  זאב אברהמי יורה את יריית הפתיחה לסופרבול

