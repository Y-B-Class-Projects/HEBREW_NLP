ואני ,  מי אני ,  מה נאני ? 
בעוד ארסנל ממשיכה לאבד זהות ,  שאול אדר ראה באמירויות את נאני מקבע את מעמדו ביונייטד ואת רוני מדגים כדורגל מושלם
יש מעט מאוד מראות מרשימים יותר מתחילתה של התקפה מתפרצת מושלמת של מנצ'סטר יונייטד .  רגעים ספורים אחרי שהיא כמעט ספגה שער בהתקפה של ארסנל בשלהי המחצית הראשונה ,  הגיע הכדור לנאני באגף ימין .  הוא התקדם לאורך המגרש ואז החל ויין רוני בריצה שלו .  כשתיאו וולקט או אנדריי ארשבין פותחים מבערים זה מחזה אסתטי ,  כאשר רוני עושה זאת ,  עם גוף של מתאגרף ומראה של מתאבק ואפקט של יוסאין בולט ,  זהו מחזה מטיל אימה ומרהיב כאחת ,  התגלמות כדורגל של אגרסיביות ונחישות .  
נאני התקדם והמתין ואז ,  כשרוני הותיר מאחריו את מגני ארסנל ואת דנילסון הרך וההססני ,  הוא שחרר מסירה מדויקת לרגליו של החלוץ האנגלי שכבש את השער השני לזכות מנצ'סטר יונייטד וגם הבהיר את יחסי הכוחות האמיתיים .  הפער בין מנצ'סטר יונייטד וארסנל אינו רק ניצול הגנה פריכה כמו בשער הראשון העצמי של אלמוניה ,  אלא בגישה .  ההבדל בין רוני לדנילסון הוא הבדל בין יונייטד לארסנל ובין אלכס פרגוסון לארסן ונגר .  
המשחק לא היה שונה במהותו מהמשחק בחצי הגמר ליגת האלופות בעונה שעברה ,  ומאותו פס ייצור של התבוסות הצורבות שהנחילו צ'לסי ודידיה דרוגבה בשנים האחרונות לארסנל .  שער ראשון אחרי טעויות בהגנה ועוד שני שערים מהתקפות מתפרצות ,  וביניהם חילופי מסירות של התותחנים .  ארסנל מזכירה בשנים האחרונות ניסוי מרתק ,  יפהפה לעיתים ,  שהשתבש לגמרי והפך לסרט אימה .  הארגון איבד את דרכו כמועדון כדורגל ונכשל במשימה הראשונה שלו :  הגדרת משימות .  בתוכניית המשחק בין ארסנל ובולטון הופיע ראיון עם אוהד ,  כריסטופר וולקינגטון שמו ." רמת ההנאה שלי מצפייה בארסנל אינה נמדדת במיקום שלנו בליגה ,  בהצלחה שלנו במפעל מסוים ,  או אפילו אם ננצח את המשחק ",  צוטט בתוכניה של המועדון . " ההנאה היא לראות ספורטאי על עושים משהו שבלתי אפשרי לבצע בצורה טובה יותר ".  
כמעט כל אוהדי ארסנל סולדים מהגישה הזו ,  אבל העובדה שהמועדון בחר להציג אותם מעידה משהו על אובדן הדרך .  ארסנל הפכה מנטאלית לקבוצת נוער שהגדרת תפקידה היא הצגת כדורגל נאה וטיפוח כישרונות .  אם יש מילה אחת שמתארת את הקבוצה במשחק מול יונייטד ,  המילה הזו היא  " רכה ".  ארסנל הייתה רכה מבחינת הכדורגל ,  השערים שהיא ספגה והיכולת ההתקפית על כל הקונוטציות המיניות .  וגם במשמעות הצפון-אנגלית ארסנל היא רכה ,  כלומר לא חכמה .  היא יכולה ביום טוב להציג את הכדורגל המתוחכם בעולם ,  אבל מול יריבה חזקה שמולה נחוצים ישירות ופיזיות ,  אין לארסנל כלים .  מלבד ההתקדמות של אלכס סונג וההצלחה ברכישת תומאס ורמאלן ,  נותרו לארסנל בדיוק אותן בעיות של חוסר פיזיות ונחישות מנטאלית ששיסעו את משחקי המפתח שלה בשנים האחרונות .  לעיתים נדמה שוונגר ,  על כל גאוניותו ,  כבר לא מסוגל להודות בטעויותיו וזקוק לאדם שיכפה עליו חשיבה מחדש .  במבנה הנוכחי של הקבוצה אין אדם כזה .
 ארסנל דווקא פתחה את המשחק היטב ,  אבל גם כששלטה במשחק לא נראתה חדה מספיק או מוכנה מנטאלית .  הקבוצה הגיעה למצבים ,  אבל מעט מאוד בעיטות היו מסוכנות או למסגרת .  לעומת זאת הציגה יונייטד תכליתיות ואת נאני .  אחרי עונה מאכזבת שבה חלק מאוהדי הקבוצה התייאשו ממנו ,  הציג נאני ,  כך הסכימו השחקן ומאמנו ,  את התצוגה הטובה ביותר שלו במדי יונייטד .  כבר מדקות הפתיחה הוא מצא פרצות באגף שמאל של ארסנל ,  התעלל בגאל קלישי ומצא את החללים ברחבת ה-16 של המקומיים .  השער הראשון של יונייטד ירשם כשער עצמי של אלמוניה ,  אבל בספרי ההיסטוריה של יונייטד אולי ייחרת השער הזה כרגע שבו תפס נאני את מקומו באגף הקבוצה .  הוא הותיר מאחוריו את קלישי וסמיר נאסרי בתרגיל מבריק ,  הטעה את ורמאלן והקשית כדור ששוער ארסנל דחק לשערו .  
נאני מילא תפקיד מרכזי גם בשער של ויין רוני ובשער השלישי ,  של ג'י סונג פארק ,  ניתן היה לראות את הנזק שהותירו השניים על הגנת ארסנל .  הקוריאני פרץ אחרי עוד קרן של ארסנל ,  לצידו רוני ונאני ,  וקלישי ,  בחר להותיר את פארק לבדו מול אלמוניה .  זה לא עזר .  פארק הבקיע בדקה ה-51 והמשחק הוכרע .  עד לסיום ניתן היה להתענג על עוד הופעה של ויין רוני . " פלה הלבן "  שרו ביציעים ,  אבל לרגעים הוא נראה מבחינת העוצמה והתבונה כמו מוחמד עלי הלבן .  לא מרחף כפרפר ,  אבל בהחלט עוקץ וכריזמטי בדרכו .  ביציעים עברו לנופף את הצעיפים הירוקים צהובים ולשיר נגד תועבת משפחת גלייזר ,  וויליאם גאלאס הוסט לעמדת החלוץ המרכזי וארסנל זכתה לשער של ורמאלן ודומיננטיות בדקות הסיום ,  שהמתיקו במעט את הידיעה שהיא קבוצה שאינה מסוגלת להתמודד עם שתי הקבוצות הבכירות בליגה .  
אוהדי ארסנל עזבו את האצטדיון כשהם מאוכזבים ומושפלים .  אבל בתוך תוכם הם ידעו שאותו אוויל מתוכניית המשחק שדיבר על הנאה ללא קשר לתוצאה צדק חלקית לפחות .  הם זכו לראות ספורטאי על בשיא יכולתו ,  בתצוגה מושלמת ששום כדורגלן לא יכול להאפיל עליה .  ווין רוני הבקיע את שערו המאה בליגה ,  ובדיוק כמו שערו הראשון ,  גם זה נכבש מול ארסנל .
 
ואני ,  מי אני ,  מה נאני ? 
בעוד ארסנל ממשיכה לאבד זהות ,  שאול אדר ראה באמירויות את נאני מקבע את מעמדו ביונייטד ואת רוני מדגים כדורגל מושלם

