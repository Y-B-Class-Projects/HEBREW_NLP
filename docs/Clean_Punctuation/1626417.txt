היה לנו טוב נהיה לנו רע
הסמים בחזרות ,  החיבור עם הצ'רצ'ילים ,  העטיפה הנפתחת הראשונה והפרידה המכוערת ממישה סגל .  סיפורי  " פוזי "   ,  כתבה שלישית
אחרי עוד שאלה שמנסה לפצח איזו יצירת מופת של הביטלס הייתה ההשראה לשיר כזה או אחר ב"פוזי ",  מישה סגל ,  שהלחין ועיבד חצי משירי האלבום ,  מבין לאן הראיון מתגלגל .
" אתה יודע מה ",  הוא אומר , " אומרים שבאותה תקופה חיקינו את הביטלס .  אז נכון שהם היו ההשפעה המוחצת על מה שעשינו ,  אבל צריך לזכור שבתוך הכלים והמקצבים האמריקאים הייתה נשמה ישראלית ". 
- איפה הייתה הנשמה הישראלית בקאבר ל"בלדה על ג'ון ויוקו "   ( היה לנו טוב נהיה לנו רע )  ?  
" אז בוא אני אתן לך דוגמה .  ב-1970 טסתי ללונדון .  ניסיתי אז להתקבל ללימודים אצל ג'ורג' מרטין ,  המפיק של הביטלס .  אני זוכר שהשמעתי לו את 'פוזי' ,  ולהפתעתי הוא פשוט עצם את העיניים וחייך .  אחר-כך הוא אמר לי שזה מאוד מהנה לשמוע איך בישראל ממזגים את המוזיקה שלו עם משהו כל-כך שונה ". 
- אז למה היית מופתע ממנו ?  
" אני חשבתי שהוא יגיד :  'טוב ,  כולם היום עושים ביטלס' ". 
מסע הקסם המסתורי של  " פוזי "  החל כאשר איינשטיין פנה לסגל וביקש ממנו שיכתוב מנגינה לטקסט המתורגם של  " אברהם ושרה ,  במקור שיר ביידיש של איציק מאנגר .  באותה תקופה סגל היה מלחין מבטיח שכתב מוזיקה מהפכנית לשובר הקופות של הבימה ב-1969 , " מחכים לגודו ".   " פתאום התחילו לראיין אותי לכל מיני מקומות ",  נזכר סגל , " וגם התחלתי לקבל עבודות מסי.בי.אס והשתתפתי בעיבודים שונים ,  אז כנראה שאריק שמע עלי ". 
הלחן של  " אברהם ושרה "   ( עם הריף הגנוב מ"אובלדי ,  אובלדה ")  מצא חן בעיני איינשטיין . " הוא הציע לי לכתוב שירים לאלבום חדש שהוא מתכוון להקליט ",  אומר סגל . " מייד הסכמתי ,  בכל זאת זה היה אריק איינשטיין ,  והתחלתי לכתוב לחנים בשבילו .  למעשה כל השירים שלי שנכנסו לפוזי נכתבו בתוך שבועיים על פסנתר בדירה שלי .  אברהם ושרה היה השיר היחידי שכתבתי עם טקסט שהוגש לי מראש ". 
לצורך הקלטת השירים באולפני  " גול "  בתל-אביב ,  איינשטיין וסגל פנו לטריו המקצועי בקרב נגני האולפן באותה תקופה :  המתופף אהר'לה קמינסקי ,  נגן הבאס שמוליק ארוך  ( שניהם שיתפו פעולה עם איינשטיין באלבום של  " החלונות הגבוהים "  והופיעו איתו בתקופת  " מזל גדי ")  והקלידן יעקב נגר .  תחילה ,  ההקלטות היו מאוד מסודרות עם חידוש טכנולוגי מרענן :  טייפ שמונה ערוצים  ( אלבומם של  " החלונות הגבוהים "  הוקלט בשני ערוצים בלבד )  . " באתי ,  הקלטתי והלכתי ",  נזכר קמינסקי . " לא ממש הייתי מעורב בהקלטה או בבחירת השירים .  גם לא הייתה איזו אווירה של ביחד או מין הפקה משותפת כמו בפלסטלינה  ( אלבומם של איינשטיין וחנוך מ-1970 )  לדוגמה ". 
איינשטיין ,  שרצה להוסיף צליל מחוספס לאלבום ,  הציע למישה סגל לצרף להקלטות את  " הצ'רצ'ילים ".  באותה תקופה החלה להקת הקצב להופיע עם איינשטיין לאחר שערכה עבורו את האודישן המפורסם במועדון המסכה ברחוב המסגר .  רוב האקסלי  ( גיטריסט הטורנדוס ,  לשעבר שלהקתו התפרקה במהלך סיבוב הופעות בישראל והחליט להישאר בארץ )  עדיין זוכר את הפגישה ששינתה את המוזיקה הישראלית : " במהלך האודישן במועדון המסכה אריק השמיע לנו בטייפ כמה שירים שלו כמו 'פראג' ו'הגר' .  הוא גם קצת עלה לשיר איתנו ,  ומאז הפכנו ללהקת הליווי שלו .  ההופעות איתו תמיד היו קצרות .  הוא היה שר חצי שעה ,  לא מדבר עם הקהל בכלל ,  ובסוף אומר 'תודה .  גבירותיי ורבותי ,  דני שושן' ויורד מהבמה .  זאת הייתה התקשורת היחידה שלו עם הקהל ,  חוץ מאולי להציג שירים .  ואז דני שושן היה עולה ,  והיינו מבצעים עוד כמה שירים ומסיימים את ההופעה ".  
הצ'רצ'ילים לא היו זקוקים לעוד אודישן אבל איינשטיין ביקש ממישה סגל לבוא איתו להופעה של הלהקה במועדון המסגר . " הם היו ממש בסדר גמור בהופעה הזו ",  נזכר סגל , " אני חושב שהם היו מהמוזיקאים הראשונים מחוץ לנורמה שהייתה להם משמעת .  זה לא היה דבר רגיל בתקופה ההיא .  אחרי ההופעה הזמנו אותם להצטרף להקלטות .  הם באו לאולפן ,  לקחו הוראות ועבדתי איתם די צמוד כי רובם לא ידעו לקרוא תווים ". 
עבור הצ'רצ'ילים מדובר היה בקפיצת מדרגה : " מאוד אהבנו לעבוד פתאום עם מוזיקאים רציניים כמו מישה סגל ,  שמוליק קראוס ושלום חנוך ",  אומר מיקי גבריאלוב .  גם רוב האקסלי זוכר כי החוויה באולפן הייתה שונה מכל מה שהצ'רצ'ילים הכירו עד אז . " כל הסשנים עם מישה סגל תמיד היו מסודרים .  זה היה כמו ביזנס .  וההקלטות עם קמינסקי ,  ארוך ונגר היו טובות כי הם פשוט היו מוזיקאים מצוינים ".  לפעמים ,  כמובן ,  הסדר המופתי היה מלווה בהדלקת  " פגזים "   ( ג'וינטים )  באולפן . " היו שם ניפוסים כל הזמן  "  ,  אומר מישה סגל . " כולם יודעים את זה .  זה לא חדש .  אנשים עישנו מסביב ,  אבל אני לא נגעתי בזה .  לא הרגשתי שאני צריך לעשן בשביל לעבוד יותר יותר ".  האקסלי לא זוכר הרבה עישונים באולפן  " אבל בהקלטה שעשינו באותה שנה ל'תנו צ'אנס לשלום' כולם ,  ללא יוצא מן הכלל ,  היו מסטולים באולפן הזה .  לא הפסיקו להעביר שם פגזים ". 
השילוב המעניין בין סגל ונגניו לבין הצ'רצ'ילים ,  שהניב כמה יצירות מופת כמו  " כמה חם "  ו"ילדה ציור ",  לא נמשך זמן רב . " עד כמה שזכור לי ,  הספקנו לעבוד עם מישה רק על שיר אחד או שניים ",  אומר גבריאלוב . " נכנסנו לפרויקט הזה באמצע ,  וזמן קצר אחר-כך מישה יצא מהתמונה .  אנחנו המשכנו לעבד את שאר השירים עם שלום חנוך באולפני קולינור ". 
הסיפור מאחורי עזיבתו של מישה סגל שופך אור על יחסי הכוחות בחבורת לול שהתגבשה באותם ימים . " באמצע ההקלטות קרה דבר מאוד מגעיל שפגע בי בזמנו ,  אבל היום אני כבר יכול להסתכל עליו בחיוך ",  טוען סגל . " אורי זוהר הגיע אלי יום אחד והציע לי לכתוב את המוזיקה לסרט שבלול .  אני כמובן הסכמתי כי רציתי להמשיך ולעבוד עם אריק והחבר'ה .  אבל אז אורי אמר לי שאצטרך לעבוד בחינם .  היה לי כיף עם אריק ,  אז הצעתי לאורי שלפחות ישלם לי את חשבון ההוצאות על בנזין ,  שכר דירה ,  דברים כאלה .  הייתי מוכן לא לקבל שכר ,  אבל לא רציתי להפסיד כסף .  אורי כמובן לא היה שמח מזה .  צריך לזכור שהוא היה דמות מאוד חזקה ,  ותמיד קרו איתו דברים .  הוא גם היה האיש היחיד שהייתה לו השפעה על אריק .  בבוקר שאחרי השיחה איתו כבר קיבלתי שיחת טלפון מאריק .  הוא אמר לי שיש שינוי בתוכניות ואני מפסיק לעבוד על האלבום כי הצטברו הרבה שירים משמוליק ומשלום .  הוא לא אמר מילה על אורי ,  אלא הסביר שהם רוצים שהצד השני של האלבום יהיה מן אוסף שירים .  זה היה קאט וזהו .  מאותו רגע לא היה לי יותר קשר איתם ". 
ארבע שנים לאחר  " פוזי "  עזב סגל את ישראל ,  כשלדבריו הוא מנודה על-ידי חבורת לול .  הוא המשיך ללימודים בלונדון ומשם טס לארה"ב .  לפני עזיבתו הספיק סגל להכניס שירים נוספים לפנתיאון הישראלי בהם  " עד סוף הקיץ "  ו"יליד הארץ "   ( ביצוע :  אלי מגן ,  מילים :  אהוד מנור )  ,  לבצע שירים מהפכניים  ( "שיר החרדל "  שבוצע מאוחר יותר גם על-ידי דני בסן )  ,  וב-1982 שב ארצה כדי להלחין ולעבד כמעט את כל שירי אלבומה פורץ הדרך של חווה אלברשטיין  " קולות ".  כיום סגל מתגורר בלוס-אנג'לס אך מבקר בארץ לעיתים קרובות .  בדיעבד הניתוק מהביצה המקומית שינה לחלוטין את הקריירה שלו .  סגל הפך לכותב השירים הלבן היחידי בחברת התקליטים האגדית  " מוטאון "  וזכה מאז בפרסי  " בריטס "  ו"אמי "  על פסקולים לסרטים וסדרות טלוויזיה .
 בכל הקשור לפוזי ,  מישה סגל הותיר אחריו שישה שירים גמורים שנכנסו לאלבום .  מלבד  " פראג "  שאותו הוא רק עיבד ,  את שאר השירים סגל גם הלחין  ( "כמה חם ",  חיי האהבה של הכלבה עליזה ",   " ילדה ציור ",   " אברהם ושרה "  ו"היה היה "  שמרכיבים את צד ב' באלבום )  .  בארכיון הפרטי שלו עדיין מסתתרים לדבריו שני קטעים מאותן הקלטות :  ג'אם בלוז עם קמינסקי ,  ארוך ונגר ,  וביצוע של ארבעתם לקלאסיקת הג'אז Softly As In A Morning Sunrise המוכרת בביצוע של ג'ון קולטריין  ( לתשומת ליבם של אנשי  " פונוקול "  השוקדים על ההוצאה המחודשת של  " פוזי "  בשנה הבאה )  . 
" בגלגול של מישה זה היה תקליט פופ ישראלי רגיל ",  אומר מיקי גבריאלוב . " כשאנחנו התערבנו בעיבודים אז הצליל השתנה למשהו יותר פרוע ,  חי ורוקיסטי .  פתאום שמעת יותר להקה שמנגנת ופחות מוזיקאים שאין להם קשר לרוק ".  גם הצ'רצ'ילים האחרים מסכימים כי עזיבתו של סגל שינתה את רוח האלבום .
 רוב האקסלי : " עם מישה הכל היה מאוד מקצועי אבל בשירים שעיבדנו עם שלום הייתה אווירת רוקנרול מיוחדת באולפן .  שלום היה בחור מבריק שלא הפסיק לזרוק רעיונות ,  וההקלטות הפכו להרבה יותר כיפיות ".  
חיים רומנו : " ברגע שלא היה מעבד מוזיקלי אמיתי ,  שיטת העבודה הייתה שכל אחד ניגן מה שהוא חשב .  עשינו עיבוד משותף ,  אבל אף אחד לא אמר לנו איפה לנגן סול או פה ". 
למרות העבודה המשותפת ,  קרדיט המעבד של הצד הצ'רצ'ילי ניתן לסטן סולומון ,  סולן הלהקה שעזב אותה לפני שהחלה להופיע עם איינשטיין .  סיפור חייו של סולומון לאחר שעזב את ישראל היה רצוף טרגדיות ,  לדבריו :  התמכרות קשה לסמים ,  מאסר בכלא ,  תאונת דרכים קשה ותרדמת במשך שבעה חודשים .  כיום סולומון מתגורר במונטריאול ולדבריו ב"פוזי "  הוא שימש כטכנאי ההקלטות ,  בעוד חבריו הצ'רצ'ילים היו אחראים לעיבוד .  אגב ,  לאחרונה סולומון שב לכתוב שירים עם רוב האקסלי  ( שכיום חי במיאמי ועובד בעסק גלידות )  .  שניהם מספרים כי החלום הגדול שלהם הוא סיבוב הופעות של הצ'רצ'ילים בישראל ,  והאקסלי אפילו מקווה שאיינשטיין יופיע בתור אורח הכבוד  ( "נפגשתי עם אריק ב-2002 כשביקרתי בישראל .  הבאתי איתי עותק של אלבום שירי הילדים שעשינו ב-71 והוא חתם לי עליו 'באהבה ,  אריק' .  זאת הייתה חתיכת חוויה לפגוש אותו באותה דירה שעבדנו בה על האלבום ")  . 
" פוזי "  לא רק פרץ דרך מבחינה מוזיקלית .  הוא גם היה התקליט הראשון בישראל עם עטיפה נפתחת .  האחראי לעיצוב האלבום היה חתן פרס ישראל לעיצוב דוד טרטקובר ,  אז מעצב הבית של חברת ההפקה  " הגר ".   " זה היה תקליט ה-LP הראשון שעיצבתי לאריק ",  נזכר טרטקובר . " אני חושב שזו גם הפעם הראשונה שמופיע הלוגו של 'הגר' ,  זה היה בעצם צילום של אישה צעירה שמצאתי פעם בגלויה ישנה .  התמונות של משתתפי האלבום היו של אלונה איינשטיין ,  חוץ מזו של מישה סגל שמשום מה הביא תמונה משלו והיא באמת חריגה שם .  אני חושב שאריק ביקש שהתמונה שלו ושל בתו שירי  ( איינשטיין נהג לכנותה פוזי נ.ש )  תופיע על העטיפה ". 
הרוק הישראלי נולד בכמה חודשים של כאוס יצירתי שכנראה לא ישוחזר בקרוב .  אולי בגלל שהאנשים מאחורי  " פוזי "  לא חשבו אז על פלייליסט ובטח שלא ניסו לקלוע לטעם הקהל הרחב .  הם היו פתוחים לשינויים ,  לניסויים וגם לטעויות .  וזה עבד .  בסוף אותם חודשים החייל מלהקת הנח"ל ,  ששר ב-58' את הסולו של  " רוח סתיו ",  שינה את פני המוזיקה הישראלית .
 

היה לנו טוב נהיה לנו רע
הסמים בחזרות ,  החיבור עם הצ'רצ'ילים ,  העטיפה הנפתחת הראשונה והפרידה המכוערת ממישה סגל .  סיפורי  " פוזי "   ,  כתבה שלישית

