ספרד :  לליגה חוקים משלה
ברצלונה נקמה בסביליה על ההדחה מהגביע עם 0:4 בליגה ,  מסי כבש שער 100 במדי הבלאוגרנה .  ריאל הפסידה לבילבאו 1:0
המחזור ה-18 בליגה הספרדית נפתח הערב  ( שבת )  ,  ושלושת המשחקים הראשונים בו הבטיחו אקשן ,  דרמה והמון אמוציות .  במשחק הראשון של המחזור גברה אוסאסונה 0:2 על אספניול ובן סהר  ( 68 דקות )  וזה היה רק המתאבן למנה העיקרית שהעניקה לנו הליגה זמן קצר אחר כך .  
בסן מאמס הגועש והלוחמני בבילבאו אירחה אתלטיק הבאסקית את יריבתה השנואה ריאל מדריד לקרב ייצרי וטעון משמעויות חברתיות ,  פוליטיות וכן ,  גם ספורטיביות ,  והשיגה ניצחון 0:1 יוקרתי וחשוב מפז .  
מאוחר יותר ברצלונה ניצלה זאת עם ניצחון 0:4 על סביליה בקמפ נואו ,  שלוש נקודות שהקפיצו את הפער שלה מריאל לחמש ,  כשבשער השלישי מתכבד לאו מסי כדי לציין 100 כיבושים במדי הבלאוגרנה בכל המפעלים .
 ראול וחבריו טעמו להרף עין את טעם המקום הראשון כשניצחו ביום ראשון 0:2 את מאיורקה ,  וטעם הפסגה הטריף את חושיהם .  ריאל ידעה כי לברצלונה מחכה קרב קשה נגד סביליה ,  אלא שכדי לחלוף על פני הקטאלנים ,  אפילו באופן זמני ,  הם היו חייבים קודם כל לנצח במקום הכי קשה עבורם מלבד הקאמפ-נואו :  איצטדיון סן מאמס הלוהט בבילבאו .  הבלאנקוס נאלצו להסתדר הערב ללא גונזלו היגואין ,  שייעדר עוד שלושה שבועות עקב פציעה ,  וכן ללא ואן דר וארט ,  פפה וממאדו דיארה  ( שנמצא באליפות אפריקה )  ,  אלא שגם כל אלה לא היו יכולים להוות תירוץ ליכולת הדלה שהציגו הלבנים הערב .  
על אף החסרונות ,  עדיין עמד לרשות מנואל פלגריני הרכב חזק ,  והוא העלה הערב את קאקה ,  רונאלדו ,  וקארים בנזמה בחלק ההתקפי ,  בתקווה שהאחרון ייכנס לנעליו של חלוץ נבחרת ארגנטינה .  עם זאת ,  הפתיחה היתה כולה בילבאו ,  ולאחר נסיונות של גאיזקה טוקרו בשתי הדקות הראשונות ,  הגיע האות לחגיגה בדקה השלישית ,  כאשר פרננדו יורנטה היה ראשון כדי לנגוח כדור קרן ,  ולקבוע 0:1 גדול לבאסקים .  ריאל ניסתה לחזור לעניינים ,  אלא שהחמצות של רונאלדו ולחר מכן בנזמה ,  שמצא רק את הקורה ,  מנעו מהם את השוויון .  הבלאנקוס המשיכו ללחוץ גם במחצית השניה ,  ובדקה ה-77 נכנס ראול כמחליף במקום בנזמה ,  אלא שגם הסמל הגדול לא הושיע ,  וצרת הרגל המסיימת שוב באה לידי ביטוי .  בילבאו מנצחת 0:1 גדול ויוקרתי את יריבתה השנואה ,  בעוד ריאל מדריד ,  מנגד ,  בצרות צרורות .
 מספר ימים אחרי שהיא הדיחה את הקבוצה שזכתה בכל תואר אפשרי ב-2009 מהגביע הספרדי ,  נחתה סביליה בקמפ נואו עם כוונות להפתיע את ברצלונה גם בליגה .  אבל הקטאלנים ידעו שניצחון יגדיל את הפער מריאל מדריד בצורה משמעותית ובכלל ,  שהליגה זו הליגה וזה סיפור אחר לגמרי .  
במחצית הראשונה הכל עבד לפי התכניות של האנדלוסים ,  אבל במחצית השנייה הכל השתחרר והשחקנים במדי הבלאוגרנה החלו לרחף על המגרש ,  כשבדקה ה-49 כבש ז'וליאן אסקודה שער עצמי בסופה של פעולה הגנתית גרועה של האורחת ,  אחרי שז'ראר פיקה פיספס בבעיטה הראשונה .  בדקות הבאות בארסה השתעשעה בתוך הרחבה של סביליה ,  ניהלה משחק מסירות מסחרר ונהנתה מהכדורגל הטוב שהיא יודעת לשחק .
 למרות דקות מצוינות ,  ברצלונה לא הצליחה לכבוש את השני ונראה היה שהאורחת ,  שיצאה מחדר ההלבשה חסרת ריכוז ,  הצליחה לייצב את השורות .  אלא שבדקה ה-70 העבירה בארסה עוד שיעור בכדורגל ,  כשפדרו עשה תנועה אלכסונית לתוך הרחבה ובילבל את ההגנה הלבנה ,  צ'אבי מצא אותו במסירת עומק מבריקה והקשר הצעיר הקפיץ מעל אנדרס פאלופ וקבע 0:2 ,  תוצאה שכבר לא העמידה את הניצחון של המארחת בספק .  
בדקה ה-85 הגיע תורו של לאו מסי ,  שכבש את השער ה-100 שלו במדי ברצלונה ובתוך תוספת הזמן הוא הוסיף את ה-101 ואת ה-0:4 וסגר ערב נהדר עבורו ועבור הקבוצה שלו .
 אחרי הניצחון החשוב 1:2 על סראגוסה והצטרפותו של החלוץ פאבלו אוסבלדו  ( נכנס כמחליף במחצית השנייה )  ,  באספניול הגיעו מאוד אופטימיים למשחק בפאמפלונה .  שחקני אוסאסונה ,  שלא ניצחו בחמשת המחזורים האחרונים ,  דאגו להוריד אותם מהר מאוד לקרקע .  בן סהר חזר להרכב ,  לראשונה מאז תחילת דצמבר ,  אבל ראה את היריבה כובשת צמד מהיר .  
בדקה השביעית היה זה חואנפראן ,  ששיחק באספניול לפני ארבע שנים ,  שהכניע את כריסטיאן אלברז הארגנטינאי .  שתי דקות לאחר מכן נגח וולטר פנדיאני את השני ,  כשבשני המקרים חבייר קמוניאס היה על תקן הטבח .  שתי הקבוצות איבדו שחקנים בהרחקות - אוסאסונה את רופר  ( 41 )  ואספניול את פקונדו רונקאגליה  ( 49 )  - אבל גם זה לא הביא למפנה במשחק .  סהר הוחלף בדקה ה-68 ,  במשחק בינוני בו סיכן את השער פעם אחת בלבד .
 
ספרד :  לליגה חוקים משלה
ברצלונה נקמה בסביליה על ההדחה מהגביע עם 0:4 בליגה ,  מסי כבש שער 100 במדי הבלאוגרנה .  ריאל הפסידה לבילבאו 1:0

