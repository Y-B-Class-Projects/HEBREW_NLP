סע לאט
אחרי שתי אליפויות וגביע ,  שמעון גרשון הפך העונה לקורבן העיקרי של  " שיטת המשחק "  של יצחק שום וחוסר המקצועיות של המערכת ,  ולא בגלל איטיותו .  עבור רבים מחבריו מדובר ברמז עבה לקראת מה שמצפה לו בקיץ כשהחוזה ההיסטורי עם גאידמק יסתיים .  אבל למה הם ממליצים לו לפרוש ? 
בקיץ ,  קיבל שמעון גרשון הצעה מפתה לשנתיים מהפועל באר שבע בשכר דומה לזה שמרוויח הבלם לאחר הקיצוץ בשכר בבית"ר ירושלים .  גרשון התחבט רבות ,  התלבט ומשך את המשא ומתן עד שלבסוף דחה את ההצעה .  מקורביו מספרים כי הנסיעה היומית לבאר שבע תרמה את חלקה להחלטה ,  אך גם היותה של באר שבע קבוצה ללא שאיפות לאליפות היוותה חלק משמעותי בהחלטה לסרב להצעה הנדיבה .  גרשון בחר להשלים את השנה הרביעית והאחרונה בחוזהו בבית"ר למרות חוסר הוודאות המקצועי והכלכלי ,  להישאר בקבוצה גדולה ובכך לדחות את הדילמה לקיץ .  
אלא שהפגיעה המקצועית שעברה מחזיקת הגביע משפיעה באופן ישיר גם על גרשון .  כשמצדדיו משחקים מגנים לא טבעיים ולא מנוסים ,  מאחוריו שוער מוכשר אך צעיר ,  ולצידו מתחלפים אריק בנאדו ותומר בן יוסף ,  גרשון סופג גם הוא את האשמה על משחק ההגנה הלא רציני .  ולא תמיד בצדק .  גרשון יכול בהחלט להסתמן כקורבן הנסיבות ,  אבל כשאתה בן 32 ,  הנסיבות משחקות תפקיד קטן יותר והביקורת הופכת ארסית יותר .  בגיל 32 ,  גרשון מתקרב לתיוג הלא מחמיא .  חותמת גומי של בלות ודעיכה .  שחקן שעבר את השיא .
 גרשון ,  שהיה סמל וקפטן אדום ולא התבייש ללכת בעקבות הכסף הגדול של ארקדי גאידמק ,  מתקרב לצומת דרכים משמעותית .  בקיץ יסיים את חוזהו ובפניו יעמדו אפשרויות בהן התחבטו שחקנים גדולים בעבר :  האם לחפש קבוצה גדולה שלישית בקריירה או ללכת לאחת מקבוצות הביניים כמו הפועל באר שבע ?  האם לסיים את הקריירה בשיא או לחלופין להישאר בבית"ר בכל סכום ובכל סגל ,  לסיים את הקריירה בירושלים ולנסות ולהפוך לסמל צהוב-שחור - דבר שלא ממש הצליח לו עד היום .
 18 שערים ספגה בית"ר ירושלים ב-15 מחזורי הליגה עד כה כשממוצע הספיגות שלה הוא הגבוה ביותר בעידן גרשון בקבוצה .  לצורך ההשוואה ,  בעונה שעברה ספגה בית"ר את השער ה-18 רק במחזור ה-19 ,  שנה קודם לכן זה קרה במחזור ה-31 ובעונת 2006/7 במחזור ה-26 .  העובדה כי הקבוצה נחלשה מקצועית ,  מספקת את ההסבר הראשון לתופעה .  בית"ר לא מצאה מחליפים ראויים לכריסטיאן אלברז ,  יואב זיו ודריו פרננדז ולמעשה משחקת ללא מגנים טבעיים וקשר אחורי קלאסי .  חולית ההגנה היא הנפגעת העיקרית .  לייתר דיוק ,  גרשון עצמו .  
למעשה ,  גרשון הוא השחקן היציב ביותר בהגנת בית"ר כשמסביבו אנדרלמוסיה .  יצחק שום הפך את חן עזריאל ואיתן טיבי למגנים ימניים ומחליף ביניהם לעיתים תכופות .  בצד שמאל יש לו את אבי ריקן ,  שאינו מגן טבעי ,  ואלירן דנין שמתקשה בהבנה הטקטית של התפקיד .  בנוסף ,  אם בשנים האחרונות גרשון היה רגיל לגרזנים בדמות דרק בואטנג ,  גל אלברמן ופרננדז בקישור האחורי ,  השנה הוא צריך לחפות גם על תפקודו ההזוי של פאולו דה לה האסה ,  שחקן קו ימין או קשר התקפי ,  בקישור האחורי . 
" אנשים שואלים אותי :  'מה קרה לגרשון ?  הוא נראה איטי וכבד' ,  אבל האמת היא שהוא אף פעם לא היה שחקן מהיר ",  מנתח אהוד כחילה ,  בלם העבר של בית"ר . " אי אפשר לקחת ממנו את החוכמה וקריאת המשחק ,  אבל הוא צריך שני מגנים שיעשו סגירה ויעמדו נכון .  גם בעמדת הבלם השני יש בלבול .  הרבה זמן לא ראיתי את בנאדו כל כך כבוי וחסר ביטחון ונראה שהוא איבד את החשק לכדורגל .  תוסיף את הקשר האחורי הפרואני שהוא לא קשר אחורי ולא מחלץ כדורים ,  ולכן ההגנה נראית כמו שהיא נראית .  גרשון הוא היציב ,  אבל בקבוצה כל כך חסרת ניסיון ,  שחקן אחד לא מספיק כדי להנהיג את ההגנה ".   
" מבחינה טקטית ,  ההגנה לא עומדת נכון וברור שיש שם ירידה .  קורים שם דברים לא רגילים - בנאדו לא בהרכב ומעמדו מתערער ובן יוסף רק חוזר אחרי תקופה ארוכה .  יש לזה השלכות ודבר גורר דבר .  גרשון יכול להיות טוב ,  אבל כשגם הקישור לא מתפקד מבחינה הגנתית ,  המגנים לא מבינים את התפקיד שלהם ואין חיפוי ,  מגיעים אליו שחקנים ביתר קלות והבעיות מתרחבות וגדלות ",  ממשיך יעקב הלל באותו הקו .
 כך נאלץ גרשון להתמודד השנה עם סיטואציות שלא היה רגיל אליהן ונכנס ,  בעל כורחו ,  למעמד חדש .  בפגרה ,  הוא היה האחרון מבין שחקני בית"ר שהסכים לקצץ בשכרו ,  ולמרות שברור שהגיע למועדון ממניעים כלכליים בלבד ,  גרשון הוא בין היחידים בקבוצה שגם בזמנים הנוכחים ממשיך לעבוד ברצינות ובחריצות בכל אימון .  כששחקנים אחרים מאמינים שקיצוץ כמחצית משכרם מקנה להם את האפשרות להשקיע פחות ממאה אחוז ,  גרשון ממשיך לנהוג במקצוענות בכל רגע נתון ומגלה מחויבות ראויה לציון כלפי המועדון .
 שלוש שנים לאחר שעזב את הפועל תל אביב ,  גרשון שוב נדרש להוביל ולהנהיג ,  שתי תכונות ,  שעל פי חבריו בבית"ר ,  שמח להיפטר מהן כשעזב את וולפסון .  יתרה מזאת ,  הוא משמש כסוג של מאמן שני .  גרשון בכל זאת עושה מה שביכולתו כדי לנסות לשפר את שחקני ההגנה סביבו .  הוא מכוון את עזריאל וריקן שאינם מורגלים לעמדתם כמגנים ,  מקפיד לתת מילה טובה לאריאל הרוש מדי פעם כדי לעלות את ביטחונו ומנסה לעזור גם לדה לה האסה להבין מה עושה קשר אחורי .  בקבוצה אמנם מספרים כי הוא לא אחד שלוקח הפסדים או ניצחונות ללב ,  אך גם הם נאלצים להודות :  לא מדובר עוד בשכיר החרב המושלם .  
הנקודה הזו מובילה את הדיון לסוגית המשך הקריירה של גרשון .  בקיץ כאמור ,  הבלם לא היה מוכן לנטוש את מועדון הגדולות .  באר שבע נתפסה מבחינתו כירידה מקצועית ברמה .  אלא שלמרות שאפשר לתפוס אותו כקורבן הנסיבות של קבוצה שיורדת מנכסיה ,  אין להתכחש לירידה הטבעית ביכולת . " אין מה לעשות ,  הגיל עושה את שלו והגוף מתחיל לבגוד בך ובאופן טבעי היכולת יורדת ",  סבור בלם העבר אלון חלפון .  הלל מחדד את הנקודה : " שחקן כמו גרשון הגיע בקריירה ללוול גבוה .  ניסיון ,  מנהיגות ,  כריזמה וקבוצה מתפקדת אלה פרמטרים ששומרים את השחקן באותו הלוול גם בשלבים מאוחרים יותר .  כשמגיע מצב שהשחקן מעבר לשיא ,  זה בולט יותר על רקע קבוצה לא מתפקדת ".  
בקיץ יסיים גרשון את חוזהו ויעמוד שוב בפני אותה הדילמה .  הצעות מקבוצות ליגת העל ודאי יונחו בפניו ,  אך בהתחשב בכך שככל הנראה הקבוצות שיציעו לגרשון להצטרף אליהן בסיום העונה יהיו בסדר גודל של באר שבע ,  אותה דחה בקיץ ,  עולה השאלה מה יהיה הצעד הבא .  גרשון נמצא בדיוק בשלב בו שחקן שואל את עצמו כיצד ההיסטוריה תשפוט אותו .  גם הוא יודע שבחירה לא נכונה יכולה לשבש את התיוג של אחד הבלמים הגדולים שידע הכדורגל הישראלי בעשור האחרון .  כסף ,  להזכירכם ,  הוא לא הבעיה .  
גרשון עצמו ,  ששלשל לכיסו מעל למיליון דולרים רק בתקופתו בבית"ר ,  יכול להרשות לעצמו לפרוש מבלי לעבור לקבוצות קטנות יותר ולהסתכן בהכתמת שמו עם תצוגות מביכות .  מקורביו מספרים כי גם תוכניות ליום שאחרי כבר יש - אחיו פתח סוכנות לייצוג שחקני כדורגל בה יוכל להשתלב ,  הוא יוכל תמיד לחזור לקריירת הזמרה ואפילו קמפיין פרסום משותף עם אשתו הדוגמנית מלי לוי נשקל ,  כשבסיטואציה מסוימת קמפיין כזה עשוי להכניס לו לא פחות ממה שיוכל לקבל לעונת משחקים שלמה באחת מקבוצות הדרג הבינוני ומטה .
" מה שמניע שחקנים ותיקים ומנוסים זה יצר התחרותיות והרצון לזכות בעוד ועוד תארים ,  ואם זה לא קיים זה יכול מאוד להביא לכך שיחליט לא להמשיך ",  חוזה אלון חרזי ,  שפרש העונה בגיל 39 . " העובדות הן כאלה - את הכסף שהוא קיבל בבית"ר הוא כבר לא יקבל ,  מה שלפעמים גורם לך לחשוב האם שווה לך לשחק תמורת סכום שנראה לך כל כך נמוך ביחס למה שקיבלת .  גם מבחינת האתגר אתה צריך לדעת שמה שהיה כבר נגמר .  אם הוא יישאר בבית"ר ,  זה יהיה בעמדה פחות משמעותית ובפחות כסף ,  ואם ילך לקבוצה אחרת זו תהיה קבוצה פחות גדולה וגם כן בפחות כסף - או שתתמודד עם מה שיש או שתפרוש ". 
גם חלפון ,  שסיים את הקריירה בהפועל כפר סבא לאחר מספר פציעות ,  סבור שאסור לגרשון לרדת לקבוצות הקטנות : " הוא חייב להישאר בבית"ר או בקבוצה גדולה אחרת ,  אפילו אם בתור בלם שלישי ולא בתור שחקן הרכב ,  מתוך מחשבה שעם אורח חיים נכון הוא יוכל להמשיך להיות בכושר סביר ולהיות חלק משמעותי בקבוצה בכל זאת .  יש שחקנים שהאהבה שלהם למשחק גדולה כל כך שהם לא יכולים לפרוש ומעדיפים להמשיך לשחק גם בליגות נמוכות ויש גם שחקנים שכלכלית לא יכולים להרשות לעצמם לפרוש ,  אבל אצל שמעון זה לא המקרה .  שחקן ברמתו ועם הקליבר שלו צריך לבחור לפרוש אם זה בין זה לבין להתבזות בקבוצות קטנות יותר ולהותיר רבב על קריירה מרהיבה ,  זה לא שווה את זה ".  
" בסופו של דבר ,  כל שחקן לוקח פסק זמן וחושב על 'מה יגידו עליי ? ' ",  ממשיך הלל להסביר את הדילמה . " מעבר לקבוצה עם שחקנים פחות טובים יתחיל את הליך הדעיכה .  פתאום אנשים אומרים 'זקן' ומסתכלים אחרת .  רק מי שיודע להתמודד עם זה מנטאלית יכול להישאר ברמות הגבוהות ומי שלא ,  שיחפש מקצוע אחר .  לגרשון יש את הניסיון והוא צריך להישאר רק בקבוצות מובילות ".  
על הדילמה של גרשון משפיעה נקודה נוספת .  לבלם יש הזדמנות לרשום תיקון היסטורי לתדמית שהודבקה לו  ( ושהוא עצמו אימץ אותה בחום )  לפני שלוש שנים .  המעבר הקיצוני מהפועל תל אביב לבית"ר ירושלים ,  תייג אותו כשכיר חרב ,  רודף בצע והפך אותו מסמל האדומים לסמל העידן המודרני בו הכסף מדבר .  כעת ,  לגרשון יש הזדמנות לחזור ולהיות מזוהה עם קבוצה אחת ,  לקבל מעמד דומה לזה של יוסי אבוקסיס בהפועל תל אביב . " ההחלטה הנכונה היא להישאר בבית"ר עד סוף הקריירה ",  קובע כחילה נחרצות . " להמשיך להנהיג את ההגנה ולגדל את הצעירים .  אם יצטרך להוריד בשכר ,  שיוריד .  האוהדים לא ישכחו לו את זה ". 

סע לאט
אחרי שתי אליפויות וגביע ,  שמעון גרשון הפך העונה לקורבן העיקרי של  " שיטת המשחק "  של יצחק שום וחוסר המקצועיות של המערכת ,  ולא בגלל איטיותו .  עבור רבים מחבריו מדובר ברמז עבה לקראת מה שמצפה לו בקיץ כשהחוזה ההיסטורי עם גאידמק יסתיים .  אבל למה הם ממליצים לו לפרוש ? 

