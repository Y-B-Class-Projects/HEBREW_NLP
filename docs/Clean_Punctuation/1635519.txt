ואסקז לא עבר את הבדיקות הרפואיות
בברכו של הקשר אובחנה פציעה ,  ולחוזהו יוכנס סעיף ע"פ ההסכם יבוטל אם יתגלה כי הוא פצוע .  השחקנים מבקרים את שום
בבית"ר ירושלים עשו מאמצים גדולים להתחזק בחלון ההעברות הנוכחי של חודש ינואר בשחקנים על מנת לשפר את הסגל הנוכחי לאור העונה הבינונית מאוד של הקבוצה ,  אלא שהיום  ( ראשון )  נודע כי ייתכן והקבוצה רכשה חתול בשק .
 הקשר האורוגוואי סבסטיאן ואסקז נחת אמש  ( שבת )  בישראל והגיע למשחקה הראשון של בית"ר באוורווה נגד הפועל פתח תקוה  ( 0:0 )  .  היום עבר ואסקז בדיקות רפואיות והיה אמור לחתום על חוזה עד סיום העונה ,  אלא שואסקז לא צלח את הבדיקות שנערכו היום בבית וגן כיוון שבברכו נמצא חשד לפציעה .
 הקשר יעבור בימים הקרובים בדיקת MRI שתקבע האם הפגיעה בברכו היא חמורה ,  כזאת שלא מאפשרת לו לשחק בצורה מיידית ,  או מדובר בדבר זניח .  מחר השחקן וסוכנו ייפגשו עם היו"ר איציק קורנפיין ,  והוא יוחתם עד תום העונה .  לחוזה יוכנס סעיף על פיו ההסכם יבוטל אם יתגלה כי השחקן פצוע .
 במקביל החל להיבחן היום בקבוצה הבלם הקונגולזי ,  דיומרסי וואה .  השחקן בן ה-21 שיחק בשנה האחרונה בקבוצת פורטלנד טימברס מליגת ה-USL האמריקאית .  וואה גדל במחלקת הנוער של ראן ואף נכלל בסגל המורחב של קטאניה האיטלקית לפני שעזב לארצות הברית .  במועדון רשומים כעת שלושה זרים בלבד כולל ואסקז  ( במידה כאמור העסקה לא תתבטל )  .  לכן ,  אם וואה ירשים את הצוות המקצועי הוא יצטרף מיידית לקבוצה ,  אך במועדון לא תולים תקוות גדולות בשחקן .
 התיקו המאופס אמש  ( שבת )  נגד הפועל פתח תקוה הפך רשמית את עונת 2009/10 לגרועה ביותר של בית"ר ירושלים מאז 2004/2005 .  אז ,  בליגה קשה יותר של 12 קבוצות ,  צברה ב-19 מחזורים 25 נקודות בלבד לעומת 28 העונה - כ45% הצלחה אז וכ-49% הצלחה כיום .  גם באותה עונה ,  אז אימן אלי אוחנה והבעלים היה מאיר פניג'ל ,  לא פוטר המאמן ,  אבל הציפיות היו שונות לגמרי כשעונה קודם לכן סיימה הקבוצה במקום ה-9 במרחק של 8 נקודות בלבד מירידה לליגה השנייה .
 גם הסגל של אוחנה היה צנוע למדי ,  מלבד אבי נמני שהגיע ממכבי תל אביב .  אם היום שמעון גרשון ,  אריק בנאדו ותומר בן יוסף - כולם בלמי נבחרת ישראל בשלב זה או אחר בקריירה שלהם ,  נאבקים על מקום בהרכב ,  אז היו אלה אינדיו פרירה ואלירן חודידה שהרכיבו את ההגנה .  אבירם ברוכיאן ,  ברק יצחקי ואלירן דנין אמנם שרדו מאז ,  אך גם התבגרו ב-5 שנים .  שלומי ארבייטמן פתח שם את העונה אך עבר לפתח תקוה בתחילתה ,  כשטל בנין הצטרף בחלון ההעברות של ינואר כדי לעזור לקבוצה לא להקלע למאבקי התחתית .  בסיום אותה עונה הצליחה בית"ר לסיים במקום הרביעי ,  אך במרחק של לא פחות מ-24 נקודות ממכבי חיפה שזכתה באליפות .
 איציק קורנפיין ,  שעמד בשער באותה עונה וכיום עומד בראש המועדון ,  מאמין כנראה בצדקת דרכו של מאיר פניג'ל שעמד בלחצי הקהל ולא פיטר את אוחנה עקב מחסור במחליף ראוי .  קורנפיין אולי היה רוצה לפטר את שום ,  אך החוזה של המאמן ,  שיאלץ את בית"ר להכפיל את שכרו אם יפוטר ,  לא מאפשר לו בכלל לחשוב על האופציה עקב מצבה הלא ברור של הקבוצה .  בינתיים הקהל ממשיך להצביע לרגליים ואתמול הגיעו פחות מ-1,000 אוהדים של הקבוצה למגרש בפתח תקוה ,  מגרש אליו מגיעים אוהדי בית"ר רבים באופן מסורתי .
 בינתיים שחקנים בקבוצה מביעים את חוסר שביעות רצונם מהמצב . " לא להאמין שבינואר יש כבר הרגשה של סוף עונה ",  מספר שחקן בקבוצה . " זה מועדון שרגיל להאבק עד הסוף ,  ועכשיו פתאום אין על מה .  נקווה שהגביע וגביע הטוטו יחזירו לנו את הניצוץ ".  
שחקנים בקבוצה לא אהבו לשמוע אתמול את שום מצהיר כי מקום חמישי הוא אופציה ריאלית ,  לאחר שרק לפני מספר שבועות הצהיר כי הקבוצה רצה לאליפות . " אי אפשר לשנות מטרה כל שבוע בהתאם לתוצאה ",  מסביר שחקן בכיר בקבוצה . " זה משדר חוסר יציבות וחוסר רציניות .  השחקנים ,  בעיקר הצעירים שמרכיבים חלק נכבד בקבוצה ,  צרכים לדעת שיש דרך ולא שכל משחק משנה הכל ". 
עדכון ראשון 12:23עדכון אחרון 17:15

ואסקז לא עבר את הבדיקות הרפואיות
בברכו של הקשר אובחנה פציעה ,  ולחוזהו יוכנס סעיף ע"פ ההסכם יבוטל אם יתגלה כי הוא פצוע .  השחקנים מבקרים את שום

