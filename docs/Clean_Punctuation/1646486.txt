צלם קבוצתי
אביב נווה מצלם את האופן שבו אנשים מארגנים את עצמם לכדי קבוצות ללא יד מכוונת  בדיוק כמו שהקריירה שלו הסתדרה מבלי שבכלל התאמץ
סיפור ההצלחה של הצלם אביב נווה הוא קצת כמו סיפור סינדרלה ,  רק בלי הזיעה וחומרי הניקוי .  עבור מי שהתחיל לצלם כי  " זו היתה דרך לעקוף את הפסיכומטרי "  ומעיד על עצמו כאדם מפוזר ואפילו עצלן ,  הוא הצליח לעשות במספר מועט של שנים כברת דרך די מרשימה בקריירה .  
הכל התחיל לפני שנה כשנווה הגיש  ארבע שנים לאחר סיום לימודיו בבצלאל  את הצילום  " סיני "  ליריד צבע טרי 2 שנערך בתל אביב .  הצילום הזה זיכה אותו בפרס סות'ביס לצלם צעיר ושלח את הצילום עצמו למכירה פומבית בסניף הניו יורקי של בית המכירות היוקרתי .  הצילום נמכר בסכום כפול מערכו המוערך ומכאן היתה דרכו של נווה אל תערוכת היחיד הראשונה שלו כבר סלולה .
" עבודת הצילום של 'סיני' היתה בשבילי נקודת מפנה ",  מספר נווה לוואלה !  תרבות לרגל פתיחתה של התערוכה האמורה   " סימנים של זהות "   בגלריה חזי כהן בתל אביב . " לא רק מבחינת הקריירה שלי אלא מבחינת עצם ההתייחסות שלי לעבודה שלי בכלל .  נסעתי לחופשה ובאותו זמן לא תמיד הסתובבתי עם מצלמה .  כשהגעתי לסיני ראיתי את המראה הזה של החושות המונחות כמו קבוצה של אנשים על הדיונה .  האור בבוקר היה כחול וקר ,  והאדם היחיד על החוף פתאום נהיה הנוף והרקע של החושות ".  
" זה היה כל כך יפה ",  ממשיך נווה , " שבאותו רגע עליתי בחזרה על האוטובוס וחזרתי לתל אביב כדי להביא מצלמה ולחזור את כל הדרך בחזרה לאותו חוף כדי לתפוס את הדימוי הזה .  צילמתי שני שוטים ,  וחיברתי ביניהם כדי לקבל אפקט פנורמי .  הרצינות הזו וההקרבה הזו בשביל הדימוי המושלם הפתיעו אפילו אותי ושינו לתמיד את ההתייחסות שלי לעבודה ולעצמי .  הצילום במובן הזה פתח בפניי אפיקים שלא ידעתי שהיו קיימים בי ". 
אלא שלמרות הגילוי העצמי ,  נווה  בן 32 מכפר סבא  לא היה מוכן לגלי ההתלהבות מהצילום עצמו . " התגובות לצילומים שלי הפתיעו אותי וממשיכות להפתיע אותי .  ספציפית לגבי 'סיני'  לא חשבתי שהיא כזו יפה .  היא הרגישה לי מיוחדת ,  אבל חשבתי שזה רק בגלל החוויה האישית שלי .  לא הרגשתי שזה פיק אסתטי ". 
מעבר ל"סיני ",  יתר התערוכה עוסקת בזהות הקולקטיבית שקבוצות חברתיות שונות יוצרות לעצמן בתוך המרחב הציבורי והטבעי .  מבחינה זו ,  הצילום הוא חריג בדיוק בגלל שאין בו אנשים קונקרטיים ,  בעוד שיתר העבודות מתמקדות בטקסים החברתיים הספונטניים שמאפיינים התאספויות שונות של בני אדם  טקסים שלרב אינם מוכוונים או מבוימים על ידי גורם כלשהו .
" יותר מכל ",  אומר נווה , " אני מחפש שלמות של דימוי ,  של אותו רגע בו כל הגורמים מתיישרים לכדי משהו נהיר .  לפעמים הדברים הטבעיים לא מתנהלים ככה ,  ולכן חלק מהתמונות עשויות ממספר שוטים של אותו אירועי .  כזו היא ,  למשל ,  התמונה של הצנחנים ".  
" יחד עם זאת ",  הוא מוסיף , " רוב הזמן לא התערבתי במהלכים הטבעיים סביבי  למרות שתמיד ידעתי בדיוק איך אני רוצה שהדימוי ייראה .  לרוב זה קרה לבד ואנשים פשוט התייצבו במערך חברתי ואסתטי מושלם .  קצת כמו הרגעים האלו ,  התערוכה הזו היא די פנטזיה שהתגשמה ,  ואני מרגיש שהגעתי אליה בלי מלחמות ותככים ובלי אגו .  אני לא טוב במרפקים ,  אני קטן .  בחיים לא הייתי מצליח להתקדם אם הייתי צריך לעשות את זה בכוח ". 


צלם קבוצתי
אביב נווה מצלם את האופן שבו אנשים מארגנים את עצמם לכדי קבוצות ללא יד מכוונת  בדיוק כמו שהקריירה שלו הסתדרה מבלי שבכלל התאמץ

