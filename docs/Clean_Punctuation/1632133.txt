היכן ה"מחשבה תחילה "?  
" ואחרי הרעש - קול דממה דקה ".  אביגדור ליברמן ודני אילון ,  שיזמו את המהלך נטול התבונה של השפלת השגריר הטורקי אחמט אוגוז צ'ליקול לעיני המצלמות ,  קיפלו את הזנב והנמיכו את קולם והרכינו את ראשם ושיגרו אמש התנצלות חתומה לאנקרה .  היכן הם ,  והיכן ה"מחשבה תחילה "?  אילו גם ההשפלה היתה עולה יפה ,  איזו תועלת היתה ישראל מפיקה מישיבתו של צ'ליקול על הדום נמוך ?  מתברר כי ליברמן ,  הנחשב יעיל ומנהל מוצלח ומי שיודע לארגן מהלכים ,  הוא טירון בתחומו .
 ברור שהיתה לממשלה כוונה עניינית ונבונה להביע מחאה על מדיניותה הפרו ? איראנית של טורקיה ,  שגובלת גם בביטויים אנטישמיים .  צעד זה נעשה על דעת בנימין נתניהו .  אך איש לא העלה על דעתו שמהלך דיפלומטי ראוי יתדרדר לבימוי פרימיטיבי של משחק כיסאות כה מביש .  המחזה שיחק לידי הטורקים ,  ואמש צריך היה לגייס גם את הנשיא שמעון פרס כדי לכבות את האש שהוצתה בגפרורי משרד החוץ לכיוון אנקרה ,  אבל הרוח סחפה את הלהבות לעבר ירושלים .
 ליברמן היה באווירה של התלהמות בעקבות כנס השגרירים שבו תבע ממאזיניו לנהל דיפלומטיה תקיפה בהצגת עמדות ישראל ,  וסגנו אילון ביקש לתת דוגמה חיה .  תועלת אחת תצוף בעקבות הכשל הגדול ,  והיא ששגרירי ישראל הפזורים בעולם הבינו כי הסגנון אשר הוכתב להם בכנס מטעם ליברמן אינו מקובל על הממשלה .
 לרגע הדבר לא היה ברור .  הודעתו של נתניהו אתמול התפרשה כתמיכה מלאה בליברמן ,  ואילו אכן היתה כזאת היה הנזק מתעצם ומסלים .  אך נתניהו הפריד בין המחאה הדיפלומטית לבין משחק הילדים בכיסאות .  בשיחות פרטיות אמר אתמול כי  " הקריירה שלי התחילה כדיפלומט ",  וככזה לא היה עושה את ה"זובור ".  מבחינת העיתוי עדיף היה שימתין עם הודעתו עוד יומיים .  אחרי שתוסדר ההתנצלות יכול היה לפרסם את הודעתו המדינית ,  שעמדת טורקיה מדאיגה את ישראל ואת העולם החופשי .
 ראוי שיילמד לקח נוסף :  כפי שאהוד ברק אינו יכול לשלוח על דעת עצמו כוח צבאי לפשיטה בשכונה טרוריסטית בעזה ,  וכפי שיובל שטייניץ אינו חופשי להודיע ביוזמתו בלבד לכנסת כי החליט לפרוץ את מסגרת התקציב - כך אסור שמשרדי ממשלה יחליטו על שימוש בדרכי פעולה בלתי מוכרות וחדשניות בלי שהן יובאו קודם לדיון בדרג הבכיר .  עצם העובדה שליברמן ואילון סברו כי הם רשאים ליטול יוזמה בלתי מוכרת ובלתי שגרתית כזאת על אחריותם ועל דעתם בלבד היא סיבה לדאגה באשר להפקדת מדיניות החוץ בידם .
 
היכן ה"מחשבה תחילה "? 
nan
