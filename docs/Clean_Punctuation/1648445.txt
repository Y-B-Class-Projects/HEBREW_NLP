רואה כל פגע
לא תמיד אנחנו יכולים לחשוב על הכל ,  ובדיוק בשביל זה קיימים ספרים עמוסי תובנות כמו  " האורח המסתורי "  של גרגואר בוייה .  דוד רוזנטל קפץ לבקר
ספק אם יש מצב מבלבל יותר בחייו של גבר מאשר אותו רגע שבו הוא משיב לטלפון ומגלה שהאקסית המיתולוגית נמצאת מהעבר השני של הקו :  היא בטח רוצה לבקש סליחה  ( אז למה הטון שלה לא מתרפס )  ,  אחרי שהיא זרקה אותי ,  הפעם יש לי צ'אנס לטרוק לה את הטלפון בפנים  ( בינתיים ,  אשאר בכל זאת על הקו ,  אולי יתפתח כאן משהו מעניין )  ואין ,  פשוט אין מצב שאנחנו חוזרים  ( בחיי ,  עכשיו אני חוזר אלייך ,  רק תבקשי כבר )  .  
לאנשים יש נטייה ,  במיוחד בסיטואציות כאלה ,  לפרש ,  לנתח ולהגיע למסקנות .  מה חבל שבדרך כלל ההסבר האמיתי לשיחות כאלה רחוק שנות אור מהווישפול ת'ינקינג שפיתחו בראשם .  את זה הבין גם כותב הממוארים הצרפתי גרגואר בוייה ,  שעבר חוויה דומה ב-30 בספטמבר 1990 ,  יום מותו של הסופר ומבקר האמנות מישל לרי .  שיחת טלפון מאהובתו לשעבר ,  שחמש שנים לפני כן עזבה אותו ללא הסבר ,  מציפה את בוייה ברגשות עזים שנעים בין געגוע לשנאה ,  בין חלום על קאמבק לנקמה מפוארת .  במקום להשלים את הפאזל ולהסביר מדוע עשתה זאת ,  היא מזמינה אותו למסיבת יום ההולדת של אישה שמעולם לא פגש .  התפקיד שלו הוא להיות  " האורח המסתורי ",  הדמות הכי אניגמטית במסיבה .  למה היא בחרה בו ומה יש לה להגיד כעת ?  ומדוע התקשרה אליו דווקא ביום הזה ,  שבו מישל לרי מת ?  כדרכו של עולם ,  את הגאולה מחפש בוייה במקומות הלא נכונים ,  בעוד שהפיתרון נמצא ממש מתחת לאף ,  או יותר נכון  על המדף . 
" האורח המסתורי "   ( בתרגומה של אביגיל בורשטיין )  אינו ספר בדוי ,  אלא אפיזודה אמיתית מחייו של המחבר .  למרות זאת ,  התחושה היא שהגיבור והתפאורה שסביבו הם פרי מוחו הקודח של בוייה .  אל תקראו לכך מניפולציה ,  משום שזו אידיאולוגיה .  מבחינתו של בוייה ,  לא הוא מספר על חייו - החיים הם אלה שמספרים עליו .  טעות נפוצה היא לחשוב שהחיים שלנו נעים על מסלול אחד והספרות הפיקטיבית נעה במסלול מקביל .  בוייה מדגיש את חשיבותם והשפעתם של ספרים עלינו  ככל שנקרא יותר ,  נדע יותר ונבין יותר : " כשאנחנו סבורים שחשבנו על הכל ,  אנחנו שוכחים את הספר המונח על השידה שלצד המיטה "   ( עמוד 95 )  .  כל זאת ,  בטרם דיברנו על אלה שלוקחים את העסק צעד קדימה ונשאבים מרצון למסלולם של גיבורי הספרות שלהם ,  ומלבישים אותו על אישיותם שלהם .  
השפעתו העיקרית של בוייה מגיעה משני כותבים רבי עוצמה שאותם הוא מעריץ ,  וירג'יניה וולף וג'יימס ג'ויס .  כהצדעה ,  הוא משתמש בזרם התודעה ,  אותה מתודה שבזכותה הפכו יצירות כמו  " יוליסס "  ו"מרת דאלווויי "   ( ומאוחר יותר  " התפסן בשדה השיפון "  של סלינג'ר )  לאלמותיות .  הנראטיב בלתי רציף ,  המחשבה נסחפת וסוטה לעתים קרובות והמונולוג משתלט על הסיפור .  בוייה מרבה להשתמש בביטוי  " כמו שאומרים ",  שממצב אותו עוד יותר כדמות מבולבלת ,  חסרת ביטחון ונטולת כיוון ,  כזו שמבקשת חיזוק וממש מתחננת בפני הקורא לקבל את נקודת המבט שלה .  
בהחלט הצליח לו .  ההתנסות שמעביר בוייה מעניינת ,  מעשירה ומצחיקה .  גם אלה שאינם חובבי ספרות ,  ובמיוחד לא כזו שנשענת על זרם התודעה ,  יזהו את החן הרב שטומנות התובנות הקטנות ב"האורח המסתורי ".  כך ,  למשל ,  בוייה משליך על האקסית את ההידרדרות בטעמו האופנתי  ( עמוד 23 )  : " תמיד תיעבתי חולצות גולף ואת הגברים שלובשים חולצות גולף ..  .  ובכל זאת ,  מאז שהיא עזבה אותי ,  התחלתי ללבוש חולצות גולף ,  חולצות גולף איומות שלא עזבו אותי ".  כשהוא מגיע למסיבה ,  הוא מבטא את מה שרובנו חשים בזמן הטקסיות המאוסה שאמורה להיות גולת הכותרת  ( עמוד 52 )  : "  .. .ולמחשבה על עוגה מתקרבת ועל אנשים שרים 'יום הולדת שמח' הרגשתי מובס מראש ".   
" האורח המסתורי "  הוא ספר זעיר בצורתו החיצונית ותוכנו מינימליסטי ,  אך עם זאת ,  אינו קל ומהיר לקריאה .  כמעט כל שורה נושאת עמה מסרים ותובנות מהחיים של כולנו ,  לא רק מאלה של גרגואר בוייה .  הרי לא תמיד אנחנו יכולים לחשוב על הכל .  בשביל זה יש את הספר שמונח על השידה .
 

רואה כל פגע
לא תמיד אנחנו יכולים לחשוב על הכל ,  ובדיוק בשביל זה קיימים ספרים עמוסי תובנות כמו  " האורח המסתורי "  של גרגואר בוייה .  דוד רוזנטל קפץ לבקר

