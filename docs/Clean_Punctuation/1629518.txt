ההצלחה מהדהדת בהיכלות הכוח של בריסל 
משפט וטכנולוגיה
 >  >  האישור שקיבלה ישראל מרשויות הגנת הפרטיות של האיחוד האירופי הוא הישג גדול למדינה ,  ובעיקר לרשות למשפט וטכנולוגיה במשרד המשפטים בראשותו של עו"ד יורם הכהן שקידמה את העניין בשנים האחרונות .  הקביעה כי הגנת המידע בישראל עומדת בסטנדרט האירופי המחמיר פותחת הזדמנויות עסקיות מרחיקות לכת בפני חברות ישראליות ומקילה על פעילותן בארץ של חברות רב-לאומיות .  היא גם תאפשר את חדירתן של חברות ישראליות לאירופה .  גודל ההישג של הרשות מתבהר לנוכח הרשימה המצומצמת של מדינות שזכו בהכרה עד כה :  רק שווייץ ,  קנדה ,  ארגנטינה ,  ואחדים מאיי התעלה הבריטיים נחשבות למדינות בעלות הגנה הולמת .  ארה"ב ואוסטרליה ,  שנאבקו ארוכות משפטית ופוליטית כדי לקבל את חותמת הכשרות האירופית ,  לא זכו לכבוד .  כמו כן חשוב כי בימים אלה ,  כשמעמדה הבינלאומי של ישראל בשפל ,  מכריזים רגולטורים מכל 27 המדינות החברות באיחוד האירופי כי ישראל מגינה כראוי על זכות אדם בסיסית - הזכות לפרטיות .  הדירקטיבה האירופית להגנת מידע מגבילה העברות של מידע אישי מאירופה למדינות שלא זכו בהכרה כבעלות  " הגנה הולמת ".  אפשר אמנם להעביר מידע גם למדינות אלה ,  אלא שיש לעבור לשם כך שבעה מדורי גהינום משפטיים ,  כולל מנגנונים חוזיים ותקנוניים סבוכים וסדרה בלתי נגמרת של אישורים ביורוקרטיים .  אם יתקבל האישור הסופי ,  שיכלול גם את החותמת של הדרג הפוליטי בבריסל ,  יהיו חברות המעבירות מידע לישראל פטורות מדרישות אלה .  כך למשל יוכלו חברות רב-לאומיות להעביר במיקור חוץ חוות שרתים ומאגרים ממוחשבים לצורך שמירה וגיבוי בארץ .  חברות רב-לאומיות הפועלות בישראל כגון מוסדות פיננסיים ,  חברות תקשורת וחברות מחשבים יוכלו מעתה להעביר ללא חשש מידע אודות עובדיהן ולקוחותיהן לידי הסניפים בארץ .  האישור האירופי יסייע גם לצורך שיתוף מידע בין רשויות אכיפת חוק באירופה לבין רשויות מקבילות בארץ .  ההצלחה המשפטית הישראלית מהדהדת כיום בהיכלות הכוח של בריסל ושטרסבורג ,  ומכה גלים גם בקרב רשויות מקבילות בארה"ב  ( ה-ftc )  ,  מזרח אסיה ודרום אמריקה .  עם זאת ,  מדובר בשטר ששובר בצדו .  באחרונה ניצבת הזכות לפרטיות בישראל בפני התקפה מרוכזת של יוזמות חקיקה המקדמות מאגרי מידע ענקיים ופוגעניים .  ההחלטה האירופית התקבלה על סמך המצב המשפטי שקדם לחקיקת חוק המאגר הביומטרי .  יש להבטיח כי לאחר אישור רמת ההגנה בישראל לא תיפ גע הזכות לפרטיות כך שהאישור האירופי יתברר כריק מתוכן .  הרשות למשפט וטכנולוגיה ,  האמונה על אכיפתו של חוק הגנת הפרטיות ,  הטילה לפני כשבוע קנס מינהלי בסך 167 אלף שקל על חברה שהפרה את החוק .  יש לקוות כי מדובר רק בסנונית ראשונה של אכיפה אפקטיבית ,  פלילית ומינהלית ,  של הוראות החוק .  כמו כן יש לוודא כי גם המדינה ,  שהתרשלה עד כה בהגנה על מאגרי מידע חשובים ,  תקדם את תחום אבטחת המידע כמצופה ממדינות אירופה .  - ד"ר טנא הוא מרצה למשפטים במסלול האקדמי המכללה למינהל

ההצלחה מהדהדת בהיכלות הכוח של בריסל 
משפט וטכנולוגיה

