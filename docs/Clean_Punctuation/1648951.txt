יתנו  יקבלו ,  לא יתנו  לא יקבלו
מי שחושב שיותר אוהדים מתורבתים יביאו יותר אנשי עסקים לכדורגל ,  טועה בגדול .  המשוואה היא הפוכה :  יותר מנהלים טובים יעשו מוצר טוב יותר וימשכו אוהדים טובים יותר .  חמי אוזן סוגר מחזור ,  מברך על הרעיון החדש בבית"ר ומזהיר :  חיפה לא יכולה לאבד יותר נקודות עד הפלייאוף
הופעתו המרשימה של איציק קורנפיין בתוכנית  " יציע העיתונות "  במוצ"ש הייתה די צפויה .  היו"ר הרהוט של בית"ר מירק היטב את תדמית האיש השפוי שמנשים את בית"ר בכוחותיו האחרונים וחושב אך ורק על טובת האגודה ,  אך עם זאת ,  לא נשאל שאלת אחת עניינית שאולי הייתה מחלצת ממנו משהו שאנחנו לא יודעים .  ניכר על קורנפיין שהוא פחות מבוהל מגודל האתגר שעומד לפניו .  למרות שהוא אחד מאנשי הספורט הכי לא פתוחים לביקורת ,  בניגוד לתיאורים ההפוכים שלו בראיון ,  בלטה העובדה שאיש חושב כמוהו הוא נכס לניהול העתידי של המועדון ,  אך במקביל גם חייב עזרה של אנשי מקצוע מתחום הכדורגל ,  שיעזרו לו לחלץ את בית"ר מהבוץ .  הדיסוננס הזה בלט במיוחד בתיאור הבעיות העכשוויות והפתרונות העתידיים בנושא הבעלות ,  דברים שאת רובם שמענו לפני יותר משנה ועדיין עומדים בעינם .  עדיין המציאות שולטת בבית"ר ובקורנפיין עצמו .  
עם זאת ,  קורנפיין זרק רעיון שהוא מנסה לטפח כבר מספר שבועות בעזרת כתביו הנאמנים - להעביר את בית"ר לניהול המבוסס על כספים שהקבוצה מכניסה במקום תלות בכניסתו של בעל הון .  אותו ניהול אוטרקי יכול להתבצע במסגרת חדשה תחת שמו של קורנפיין ,  אם יצליח להעביר באופן זמני את הקבוצה אליו ולהסיר מעליה את העיקולים .  הוא יכול לעשות זאת אפילו תחת מבנה הבעלות הקיים ,  שלא נהנה מהזרמת כספים נוספת מהבוס .  מי כמו קורנפיין הזהיר יודע שמדובר באופציה מסוכנת :  לאוהדי בית"ר לא תהיה סבלנות לקבוצה בינונית בתקציב בינוני והוא עשוי להיות חתום על מכירה כואבת של אחד הכוכבים שבית"ר גידלה בעשור האחרון .  מצד שני ,  עדיין מדובר בפתרון שיכול לשנות את פני בית"ר בשנים הבאות .  
היתרון הכי גדול בפתרון הזה טמון בכך שהוא יכול לספק חיסון לשנים ארוכות כנגד התלות של בית"ר בהזרמת כסף חיצונית .  לא רק שהאחריות תעבור לאוהדים ,  היא אולי תגמול את בית"ר מבעיה שריסקה אותה פעם אחר פעם :  הדחף לחיות מעבר ליכולת שלך .  היא תכניס מעט שפיות ,  יותר אחריות והיא עשויה לעזור לקבוצה לא להיכנע לכל בעל הון שרק קורץ לה ולא בטוח שמתאים לה .  קורנפיין לא יהיה חייב להגיד כן לכל זב חוטם שמנסה לתפוס טרמפ על הקבוצה ,  ובית"ר שפויה יותר ואחראית יותר תדבר גם לבעלי הון שפויים יותר ואחראיים יותר .  מדובר ברעיון שאם יצליח ,  יוכל להותיר חותם חשוב בהתפתחות של בית"ר ,  רעיון שיכול לחנך מועדון ,  רעיון שיעזור לאיציק קורנפיין לשלוט במציאות ולא למציאות לשלוט בו .
 הפיתרון הזמני שבית"ר חושבת עליו מתקשר בטיימינג נהדר לדיון המחודש בסוגיית הבעלות הפרטית על קבוצות כדורגל בארץ ועזיבתם של דניאל יאמר ואלונה ברקת .  דיון שהיה צפוי כמו הראיון של קורנפיין ,  אבל עדיין הצליח להדהים בצביעות ובגישה הלא נכונה שלו .  פתאום העיתונות שצלבה את לוני הרציקוביץ' ,  אשר אלון ,  ארקדי גאידמק ,  יואב כץ ומאיר שמיר  ברוב המקרים בצדק ,  ברוב המקרים זה היה תפקידה  מכה על חטא ומציגה אותם בתור קורבנות .  פתאום לכולם סיפור אחד ,  ובמקרה של כולם יש רק אשם אחד  הקהל .  כמה מפתיע .  
הבעיה היא שהמציאות הרבה יותר מורכבת ,  וברוב המקרים היא הפוכה מאיך שבעלי הקבוצות היו רוצים שנבין אותה .  במקרה הזה ,  אין ברירה אלא לחזור למודל היחיד שהצליח כאן ,  זה של יעקב שחר .  היום קשה לזכור זאת ,  אבל גם שחר סבל מחבלי לידה לא פשוטים עד שהצליח להכפיף תחת מרותו את רוב הכוחות השליליים שמתחבאים במכבי חיפה .  גם שחר שפך במשך שבע שנים כסף רב ,  יותר מכל קבוצה בארץ ,  ולא זכה באליפות אפילו עם ברקוביץ' ורביבו .  הוא התאכזב ממאמנים ,  מיחס של אוהדים למאמנים ,  מיחס של אוהדים אליו ונראה כמו השולף הכי לא אחראי בליגת העל .  אבל גם בימיו הקשים ביותר שחר לא רצה שיתייחסו אליו כמושיע .  הוא ידע שלא ייקח לו שנה כדי לקנות את מעמדו הנוכחי ועמל על זה במשך כעשור .  הוא ידע שההוויה קובעת התודעה ,  ושהוא אחראי לכישלון ולהצלחה .  שחר עיצב מוצר שקובע את התודעה של מכבי חיפה ,  מוצר שהושג בהרבה מאוד סבלנות שאין לבעלים אחרים בליגת העל ושרוצים להיות יעקב שחר תוך יום .  
לא שאוהדי הכדורגל בארץ לא בעייתיים ,  אבל בסופו של דבר ,  כמו שאמרנו ,  ההוויה קובעת את התודעה .  כשאתה בא למגרש מחורבן ורואה כדורגל מחורבן ,  אתה מתנהג גם בצורה מחורבנת .  אם מישהו חושב שאנשי העסקים הבאים שיבואו לכדורגל ויעשו את השטויות שיאמר וברקת עשו לא יזכו בסוף לביקורת הולמת ,  הוא טועה .  זה בלתי נשלט ,  בטח כשמדובר בספורט .  אי אפשר להאשים כל הזמן את הלקוח .  לא אוהדי נתניה חלמו שלותר מתיאוס יביא להם אליפות תוך שנה ואיבדו את המוטיבציה אחרי שבוזבזו מיליונים על מאמן .  לא אוהדי באר שבע הוציאו עשרות מיליונים על שחקני רכש תמוהים ללא בקרה .  המשוואה לא צריכה להיות  " יותר אוהדים תרבותיים = יותר אנשי עסקים שנשארים לאורך זמן בכדורגל ".  המשוואה צריכה להיות הפוכה :  תשפרו את הענף ,  תשפרו את המתקנים ,  תשפרו את המוצר ,  ואז גם תקבלו אוהדים משופרים .  אוהדים שנראים בדיוק כמו הענף שלהם וכמו בעלי הקבוצות בענף שלהם .  נשמע קל ,  הא ?  ממש לא .  זה תהליך ארוך ,  מתיש ,  הפכפך ,  אבל זה בדיוק המסע שעבר יעקב שחר ואין בו דרכי קיצור .
 שהפועל תל אביב עדיין לא החתימה את ערן זהבי
לא פעם ,  בטח אחרי צפייה במשחקים שלהן ,  נדמה כי הקבוצות הקטנות רק מסתפקות בהגדלת הליגה .  הן חושבות שהעבודה שלהן הסתיימה בעצם ההגדלה .  לא מעט משחקים ביניהן מסתיימים ב-0:0 כמו זה שבין הפועל רמת גן להפועל פתח תקווה .  הקבוצות מנסות להילחם ביניהן מי תהנה מהמתנה של לוזון ,  מבלי להבין שהמתנה הזו היא זמנית ,  שחובת ההוכחה היא עדיין עליהן .  קודם כל עליהן .  שאבי לוזון לא יהיה יו"ר ההתאחדות לנצח ושאם ליגת ה-16 לא תוכיח את עצמה ,  לא תייצר משחקים יותר מעניינים ותגרום למתנגדיה לחשוב פעמיים ,  הסיפור הזה יסתיים מהר מהצפוי .  המשימה של כל הקבוצות הקטנות שהתפלחו לנו לליגה רק החלה העונה .  חבל שהן לא מבינות זאת .
 מכבי אחי נצרת  מכבי חיפה
קשה עדיין להעריך מה יהיה הפער בין מכבי חיפה להפועל תל אביב ערב הפלייאוף .  אם הליגה הייתה מסתיימת עכשיו הפער היה ארבע נקודות ,  ואם שתי המובילות ינצחו בשבוע הבא ,  הפער אחרי הקיזוז יהיה דווקא 5 .  עזבו ,  אל תחפשו בזה היגיון .  אבל בכל מקרה ,  ארבע או חמש פור ,  מכבי חיפה נושקת כבר לגבול המסוכן והיא צריכה להישמר ולא לעבור אותו עד סיום העונה :  משמע ,  פער של שני משחקים ,  פחות או יותר ,  בינה לבין הפועל תל אביב .  אם החבורה של גוטמן תצליח לנגוס בפער עוד קצת ותגיע לפלייאוף בפער של משחק אחד ,  כל הלחץ יופנה לעבר מכבי חיפה ,  ולא בטוח שבמצבה הפיזי והמנטאלי היא תוכל לעמוד בו .  חיפה לא תפגוש בפלייאוף קבוצות מהדרג של אחי נצרת ,  נגדן היא לא מאבדת נקודות ,  ויכולה להגיע למשחק הקובע נגד הפועל תל אביב בקרית אליעזר במצב מסוכן מדי .  המסקנה :  מכבי חיפה ,  כמה אבסורדי ולא הוגן מבחינתה ,  לא יכולה לאבד יותר נקודות עד סיום העונה .
 
יתנו  יקבלו ,  לא יתנו  לא יקבלו
מי שחושב שיותר אוהדים מתורבתים יביאו יותר אנשי עסקים לכדורגל ,  טועה בגדול .  המשוואה היא הפוכה :  יותר מנהלים טובים יעשו מוצר טוב יותר וימשכו אוהדים טובים יותר .  חמי אוזן סוגר מחזור ,  מברך על הרעיון החדש בבית"ר ומזהיר :  חיפה לא יכולה לאבד יותר נקודות עד הפלייאוף

