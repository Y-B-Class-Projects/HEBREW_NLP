אושרה  " תכנית המאבק "  בבריחת המוחות
הממשלה אישרה את  " תכנית הכוכבים ",  במסגרתה יוקמו באוניברסיטאות 30 מרכזי מצויינות .  היעד :  להחזיר לישראל 300 מוחות בהשקעה של 1.3 מיליארד שקל
לאחר שנים שבהן מדענים ישראלים רבים עזבו לאוניברסיטאות בחו"ל בשל היעדר תקנים ותקציבים באוניברסיטאות הישראליות ,  החליטה המדינה להילחם בבריחת המוחות :  היום אישרה הממשלה את התוכנית הלאומית להחזרת מוחות לישראל בעלות של כ-1.3 מיליארד שקל לחמש שנים .  מתוך סכום זה תשתתף המדינה בכשליש ,  כ-450 מיליון שקל ;  שליש נוסף ימומן על ידי האוניברסיטאות מתוך התרומות הניתנות להן והתקציב המועבר אליהן מהמדינה ;  וכשליש ימומן על ידי קרנות פילנתרופיות .  
התוכנית ,  שנחשפה ב-TheMarker לפני כשלושה שבועות ,  גובשה בחודשים האחרונים בוועדה לתכנון ותקצוב  ( ות"ת )  של המועצה להשכלה גבוהה  ( מל"ג )  ;  בראש המל"ג עומד שר החינוך ,  גדעון סער .  אחת ממטרותיה היא החזרת ישראל למעמד של מובילה עולמית במחקר בכמה תחומי ידע . " זו תוכנית חשובה מאוד בהתייחסותה לנקודות עקרוניות ומהותיות בהשכלה הגבוהה - קידום המחקר והחזרת מדענים לישראל ",  אמר פרופ' אהרון בן זאב ,  נשיא אוניברסיטת חיפה ויו"ר ועד ראשי האוניברסיטאות . " להערכתי ,  שאר נשיאי האוניברסיטאות יתמכו בתוכנית ".  החוקרים יזכו לעצמאות 
על פי התוכנית ,  המכונה תוכנית הכוכבים ,  יוקמו בחמש השנים הקרובות עד 30 מרכזי מצוינות באוניברסיטאות ,  בתחומים מדעיים שיוגדרו מראש על ידי הות"ת ,  שבהם יקודם מחקר  " חדשני ,  מעמיק ,  ופורץ דרך ".  בכל מרכז כזה ייקלטו חוקרים ישראלים מובילים בתחומם מחו"ל לצד חוקרים ישראלים מצטיינים .  אלה ייהנו מעצמאות לחקור בתחום מדעי מוגדר ,  ממענקי מחקר ומצוינות שייתוספו על שכרם וכן מתשתיות מחקר ברמה עולמית .  בשנת הלימודים הבאה ייערך פיילוט שבמסגרתו יוקמו חמישה מרכזי מצוינות .  בשלושת החודשים הקרובים ייבחרו תחומי המחקר במרכזים ,  ובאוקטובר יוגדרו המדדים לבחינת הקמתם .  בעתיד ישמשו המרכזים כבתי ספר בינלאומיים לתארים מתקדמים .
 עלות הקמת כל מרכז מצוינות נאמדת בכ-45 מיליון שקל ,  בהתאם לתחום המחקר והתשתיות הנדרשות בעבורו .  כאמור ,  הממשלה תספק יותר משליש מהסכום להקמת המרכז ,  ואילו האוניברסיטאות ,  שיתחרו על הקמתם ,  עוד 450 מיליון שקל ממקורותיהן .  במקביל תפנה הות"ת לכמה קרנות פילנתרופיות העוסקות בתחום ההשכלה הגבוהה ,  שיתחייבו להקצבת תרומות בהיקף של כ-450 מיליון שקל נוספים .  אחת הקרנות הבולטות בתחום היא קרן רוטשילד- קיסריה ,  התורמת בין היתר לגופים של השכלה גבוהה .  
האוניברסיטאות יגייסו קבוצות של חוקרים מצטיינים מחו"ל בתחומי המחקר ,  ויקלטו אותם כצוות במרכזים .  בכל מרכז כזה ייפעלו 15-30 חוקרים מובילים בתחומים .  על כל איש סגל ישראלי הפועל במרכז המצוינות יובא לפחות חוקר אחד מחו"ל .  לפי הערכות ,  במסגרת התוכנית ייתוספו כ-300-400 תקנים לאוניברסיטאות .   אמנם המרכזים יוקמו על ידי האוניברסיטאות ,  אך תהיה להם אוטונומיה .  במל"ג רואים חשיבות רבה לעצמאות המרכזים ,  שתאפשר את עצמאות החוקרים בו .  כך יוכלו החוקרים במרכז להשתחרר ממחויבותם ללמד 8 שעות בשבוע באוניברסיטאות ולהקדיש את כל זמנם למחקר .  עם זאת ,  בכוונת הות"ת לאפשר לחוקרים במרכז ללמד באוניברסיטה באופן מצומצם .  
תוכנית מרכזי המצוינות גובשה בחודשים האחרונים בהמשך להחלטת הממשלה מינואר 2009 להקים ועדה בין משרדית שתעסוק בעידוד עליית מדענים בכירים מחו"ל .  באוקטובר האחרון ייפתה הוועדה את כוחם של סער ויו"ר ות"ת ,  פרופ' מנואל טרכטנברג ,  לגבש את התוכנית ,  ולפני שלושה שבועות היא הוצגה לראש הממשלה ,  בנימין נתניהו .  
לפי התוכנית - שתלווה על ידי צוות בראשות טרכטנברג שבו יכהנו נשיא האקדמיה הישראלית למדעים פרופ' מנחם יערי ,  ראש אגף תקציבים אודי ניסן ,  ראש המועצה הלאומית לכלכלה במשרד ראש הממשלה יוג'ין קנדל ,  ונציג מטעם סער - האוניברסיטאות יתחרו על הקמת מרכזי המצוינות בתחומים שייבחרו מראש על ידי הות"ת .  כך ,  הקמת המרכזים והתקצוב לא ייעשו באופן שוויוני אלא על פי המצוינות והיכולות של האוניברסיטאות .
" אחת ממטרות התוכנית היא חידוד היתרונות היחסיים של כל מוסד ומוסד בישראל ",  מסביר טרכטנברג . " לא לכל אוניברסיטה יש יתרונות בכל התחומים וצריך לחדד אותם .  כל מוסד צריך לחפש ולהגדיר במה הוא רוצה להצטיין ,  כדי להעצים את היתרונות היחסיים הטבועים בו בשל הסגל ,  המיקום והמשאבים ".  
במסיבת עיתונאים שבה הוצגו עיקרי התוכנית אמר סער כי התוכנית מיועדת להשיג שתי מטרות : " להביא לרמת מצוינות גבוהה במוסדות ההשכלה הגבוהה ולהחזיר אנשי מחקר וטכנולוגיה מצטיינים מחו"ל .  לתוכנית יעדים ברורים ומדדי הצלחה ,  והתוצאה תהיה שיפור ושדרוג כל התשתית המחקרית במערכת ועידוד חדשנות אקדמית ,  כשהצרכים הכלכליים והמדעיים של ישראל יהיו שיקול דעת מנחה בבחירת תחומי המחקר ".  
בעתיד צפויים בחלק ממרכזי המצוינות לקום גם בתי ספר בינלאומיים לתארים מתקדמים בתחומים שבהם מתמחה המרכז .  לפי התוכנית ,  החוקרים במרכזים ילמדו בתוכניות באנגלית במסלול לימודים מובנה לתואר דוקטור ,  שימשוך לישראל סטודנטים מחו"ל .  מדובר בשינוי משמעותי בתוכנית הלימודים לתואר שלישי .  המעוניינים בו ילמדו לתואר שני ושלישי ברצף בשפה האנגלית ,  כנהוג בארה"ב ,  בניגוד לתוכניות הלימודים הנפרדות לתארים אלה כיום . " בישראל אנחנו לא מסונכרנים עם השיטה האמריקאית ,  ולכן זה לא מאפשר לנו להתחרות גם על הבאת סטודנטים מחו"ל ",  אמר טרכטנברג . " אנחנו רוצים להתחרות גם על הסטודנטים וגם על סגל ההוראה ".  
יצוין כי התוכנית להשבת המוחות גובשה כחלק מתוכנית החומש למערכת ההשכלה הגבוהה שתוצג בחודשים הקרובים .  במסגרת זו יוגדר גם מודל תקצוב חדש שיתגמל את הגופים על פי מצוינות ,  יוצעו פתרונות לשיפור מצבן הכספי של האוניברסיטאות ובעיית חובות הפנסיה העצומים שלהן .  
התגובות באוניברסיטאות לתוכנית מרכזי המצוינות היו עד כה חיובית . " היסודות של התוכנית - קידום המחקר והחזרת המדענים - הועלו בכמה הזדמנויות על ידי נשיאי האוניברסיטאות וגורמים נוספים במערכת ההשכלה הגבוהה ",  אמר פרופ' בן זאב . " אני מברך את ראשי ות"ת שהצליחו בתקופה כל כך קצרה להשיק תוכנית דגל כל כך חשובה ".  
בן זאב הבהיר כי אינו חושש מתחרות שתיווצר על הקמת המרכזים : " התחרות תהיה בריאה לאוניברסיטאות .  למרות התחרות יש כאן עידוד לשיתוף פעולה בין האוניברסיטאות ,  וזו נקודה חיובית ".  
פרופ' יעקב זיו ,  שכיהן בעבר כנשיא האקדמיה הישראלית למדעים וכיו"ר ות"ת ,  אמר כי הוא מברך על היוזמה ומקווה שתמריא .  עם זאת ,  הוא מסתייג מעצמאותם של המרכזים באוניברסיטאות . " אני חושב שאסור לדבר על מרכזים שיפעלו כגוף עצמאי מהאוניברסיטה אלא לפתוח אותם כהתארגנויות בין מחלקתיות בתוך האוניברסיטה ,  או בין כמה אוניברסיטאות ",  ציין . " לא כל המרכזים מצליחים ,  ואם הם עצמאים יהיה קשה לסגור אותם ,  ובאוניברסיטה נוצרים כל הזמן דברים חדשים ".  זיו ,  שכיום עומד בראש תל"ם  ( תשתיות לאומיות למקר ופיתוח )  ,  גוף האחראי לגיוס משאבים להקמת תשתיות מחקר מתקדמות ,  אמר כי הוא מסתייג גם ממספר המרכזים שיוקמו על פי התוכנית . " הייתי מעדיף מספר קטן יותר בהשקעה רצינית יותר בכל מרכז ,  אבל זה לא מדאיג אותי .  אם מנגנון השיפוט יהיה מתאים - אז המרכז יהיה מוצלח ".  
טרכנברג סקר במסיבת העיתונאים את מצבה של האקדמיה בישראל . " בשנים האחרונות מערכת ההשכלה הגבוהה והמחקר בישראל מצאו את עצמם עומדים מול שוקת שבורה לאחר שנים של דעיכה ",  אמר .  
ההערכות הזהירות הן כי בחו"ל מועסקים כ-1,000 חוקרים ישראלים ,  בעיקר בארה"ב ,  והערכות אחרות נוקבות בכ-3,000 ישראלים ,  לפי טרכטנברג .  מספר אנשי הסגל האקדמי הבכיר בישראל הוא כ-4,500 .  כיום כמעט לא קיימים נתונים על תופעת החוקרים הישראלים באקדמיה בחו"ל ,  ואחת ממטרות התוכנית היא להקים בשיתוף המשרד לקליטת עלייה מאגר נתונים בעניין זה .  טרכטנברג : " נצליח בגדול אם נביא לישראל 300 מדענים ,  זה המינימום הנדרש להצלחה גדולה ". 
על היקפה המדאיג של בריחת המוחות ניתן ללמוד מעבודת מחקר של ד"ר דן בן דוד ,  מהחוג למדיניות ציבורית באוניברסיטת תל אביב וראש מרכז טאוב .  בעבודת מחקר שלו בנושא נכתב כי  " להגירה האקדמית מישראל לארה"ב אין אח ורע בעולם המערבי ".  לפי נתונים שאסף בן דוד ,  מספרם של אנשי הסגל הישראלים בארה"ב הוא כרבע מאנשי הסגל הבכיר בישראל ,  ואילו מספר הישראלים במחלקות המובילות למדעי המחשב באוניברסיטאות ארה"ב הוא כשליש מהחוקרים בישראל . 
" במשך 30 שנה ייבשו פה את האוניברסיטאות והסגל הלך והזדקן ",  אומר בן דוד . " באוניברסיטה העברית ובתל אביב יש כיום פחות תקנים מהמצב ב-73' .  כשהמדינה היתה הרבה יותר קטנה וענייה היא ידעה את מה שהמדינה העשירה של היום שכחה . 
" ברוב המקרים הבעיה היתה מחסור במשרות .  לא היו בישראל לא משרות ולא משכורות .  אבל בחלק מהתחומים העזיבה נגרמה בגלל שכר .  יש תחומים כמו מימון ,  שיווק כלכלה או הנדסה בהן האוניברסיטאות הפרטיות בארה"ב מוכנות לשלם הרבה כסף לחוקרים ,  ובהן אנחנו צריכים להתחרות .  בישראל השכר נטו יכול להסתכם ב-8,000-10,000 שקל בחודש ,  ובחו"ל כוכבים ישראלים יכולים להרוויח מאות אלפי דולרים ברוטו בשנה .  בעיה נוספת היא בתחומי המדעים ,  התנאים במעבדות בארץ די מחפירים בחלק מהמקרים .  אם אתה נותן לחוקר מעבדה לא טובה הוא לא יכול לעשות מחקר רציני ,  לקבל קביעות או להתקדם ".  
בן דוד מצביע על בעיה שתוכנית מרכזי המצוינות לא מציעה לה פתרון : " כל תוכנית להשבת המוחות לארץ היא מבורכת - אבל בעשור הקרוב צפוי מחסור גדול הרבה יותר באנשי סגל מאלה שיובאו במסגרת התוכנית .  גילם של מחצית מאנשי סגל הבכיר הוא יותר מ-55 ,  כלומר ,  ב-10 השנים הקרובות כ-2,500 איש יילכו הביתה .  להחליף אותם ב-300 איש זה מבורך ,  אבל צריך להסתכל על הבעיה בפרספקטיבה הנכונה ".  
מי שצפויות להתאכזב מהתוכנית במתכונתה הנוכחית הן המכללות הציבוריות .  על פי התוכנית הקמת המרכזים תתאפשר רק באוניברסיטאות .  ועד ראשי המכללות יקיים השבוע כנס בנושא קידם המחקר במכללות בהשתתפות טרכטנברג . " לא נקים תשתיות מחקר במכללות ",  אמר טרכטנברג , " אני מקווה שחוקרים מהמכללות יהיו שותפים במרכזי המצוינות ".  פרופ' שוש ארד ,  יו"ר ועד ראשי המכללות הציבוריות ונשיאת המרכז האקדמי רופין ,  אמרה כי היא מקווה שטרכטנברג יעמוד במלתו שהמכללות יהיו שותפות בתוכנית מרכזי המצוינות .
 
אושרה  " תכנית המאבק "  בבריחת המוחות
הממשלה אישרה את  " תכנית הכוכבים ",  במסגרתה יוקמו באוניברסיטאות 30 מרכזי מצויינות .  היעד :  להחזיר לישראל 300 מוחות בהשקעה של 1.3 מיליארד שקל

