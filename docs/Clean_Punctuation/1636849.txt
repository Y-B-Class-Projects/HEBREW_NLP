נערת החידות ממומביי
אסנת נפרדת מהדוד המוזר והאהוב שלה בטור פרידה מהודו
אני כותבת לך את המכתב הזה.אני כותבת לך את המכתב הזה וזו בערך הפעם הראשונה בחיי שאני באמת מנסה לתקשר איתך .  אני כותבת לך את המכתב הזה וזו הפעם הראשונה שאני מנסה להתקרב במקום למצוא כל דרך אפשרית להימנע מכל מגע ,  מבט עיניים או שיחה איתך .  אני כותבת לך את המכתב הזה וזו הפעם הראשונה שאני מנסה באמת להבין מי אתה ומה אתה בשבילי .
 אני כותבת לך את המכתב הזה ,  אבל אתה לעולם לא תקרא אותו.ברגעיך האחרונים מעל פני האדמה אני לא הייתי שם כדי ללוות אותך .  כשכולם התאספו מול הבור הפתוח וקראו קדיש אני הייתי רחוקה מרחק יבשת .  כשעצמת את עינייך בפעם האחרונה בבית החולים בכלל לא הייתי מודעת לכך שאתה מאושפז וככל הנראה באותו הזמן הייתי עסוקה בלשחק כדור-רגל עם חברים או סתם ללמוד למבחן .
 מעולם לא היינו קרובים ,  אני לא אעמיד פנים שכן .  כבת זקונים לא ממש זכיתי להכיר אותך ברגעייך הטובים וכילדה קטנה תמיד הייתה בשבילי  " הדוד המוזר ".  
אבל אז מגיעה שיחת הטלפון הזאת .  השיחה הזאת שכל כך חוששים ממנה כשנמצאים רחוק כל כך מהמשפחה והחברים .  השיחה הזאת שתבשר לך את הרע מכל .  
ישבתי על הפוף בחצר של הבית שלי ,  בדיוק יצאתי מהמקלחת אחרי משחק כדורגל מצוין שבו הצלחתי לבלום כמה כדורים מסוכנים לעבר השער ,  המצב רוח שלי היה מרומם ועבר עליי שבוע נהדר .  בשיחת טלפון עם אמא הייתי עסוקה כל כך בלספר לה על כל הדברים הטובים שעוברים עליי בלי שבכלל עצרתי לשנייה לשמוע את הקול הצרוד-מוזר שבקע מגרונה .  
אתה איננו דוד יקר .  פשוט כך ,  אתה איננו .  לפני שבועיים הייתי בארץ והחלטתי שלא לבקר אותך .  למה ?  עכשיו אני לא ממש יודעת למה החלטתי לא לעשות זאת ,  נתתי תירוץ עלוב שבמילא לא תזכור שביקרתי אז מה הטעם לבוא .  אני מסתכלת אחורה וחושבת עליך .  תמיד כשבאתה אלינו כשעוד היית מסוגל או כשההורים באו לבקר אותך ואמא ביקשה שגם אני אצטרף פני תוויך נמתחו ,  חיוך עלה על שפתיך וכל כך שמחת לראות אותי כל פעם מחדש .  ואני ?  כל מה שלרוב ראיתי אל מולי היה גבר זקן ,  שלא שומע טוב ,  עקשן ומדבר שטויות .
 עברו עליך חיים קשים דוד יקר ,  ילדותך עברה ברחובות מפה לשם ועבדת עבודת פרך בחברת החשמל .  אני לא יודעת כמה רגעי שמחה אמיתיים היו לך בחיים או כמה רגעי אהבה .  למען האמת מעולם לא התאמצתי לדעת עלייך יותר מדי .  אבל עכשיו אתה הולך ויחד איתך ,  עוד חלק של המשפחה שלי ,  עוד חלק ממני ,  מתפוגג לו בלי שהספקתי להכיר אותו באמת .
 אני יושבת בדיוק באותה החצר שבה קיבלתי את אותה שיחת טלפון ,  בלי שום יכולת להתקרב או להנציח אותך מהודו הרחוקה אני כותבת לך מכאן ,  בתקווה שיש לכם אינטרנט שם למעלה ,  בתקווה שתזכור אותי .  
האחיינית הקטנה שלך,אסנת .
 
נערת החידות ממומביי
אסנת נפרדת מהדוד המוזר והאהוב שלה בטור פרידה מהודו

