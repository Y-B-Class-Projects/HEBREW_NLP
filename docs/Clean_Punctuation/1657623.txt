אינפלציה - הפתרון הקל 
אינפלציה מבוקרת אמנם עשויה לתרום לתחרותיות ולסייע ללווים בהחזר חובות ,  אך יהיו לה גם השפעות שליליות .  ניסיון העבר מלמד שזהו פתרון מסוכן
באופן מסורתי נתפשת האינפלציה כמכשול בפני השקעות וכמס המוטל על החוסכים .  לכן ,  מוזר שכיום היא מוצגת כפתרון לבעיות הכלכליות של העולם העשיר .  במבט ראשון הטיעונים נראים משכנעים :  אם בעת מיתון יעדי האינפלציה של הבנקים המרכזיים יהיו גבוהים יותר ,  הריבית הממשית תוכל להיות נמוכה הרבה יותר .  אינפלציה גבוהה תורמת לשיקום התחרות על מחירים בתעשיות ובאזורים שנקלעו לקשיים .  בנוסף ,  היא מסייעת להפחתת נטל החוב הפרטי והציבורי ,  שמכביד על כלכלות העולם העשיר .  במסמך שפירסמה באחרונה קרן המטבע הבינלאומית נטען כי אינפלציה נמוכה עלולה לגרום יותר נזק מתועלת .  ואולם מחקרים מצביעים על כך שאינפלציה דו-ספרתית פוגעת בתפוקה .  אם כך ,  יעד אינפלציה של 4% אולי טוב יותר מ-2% ,  מפני שהוא מאפשר למדיניות המוניטרית להגיב באגרסיביות רבה יותר לזעזועים כלכליים .  אם שיעור האינפלציה הצפוי יעלה ב-1%-2% ,  המשכורות והריביות ישתנו בהתאמה .  הריבית הגבוהה יותר שתידרש בימים כתיקונם תיצור מרחב לקיצוצים רחבים בתקופות האטה .  לטיעון זה נלווה לעתים טיעון נוסף ,  שלפיו אינפלציה גבוהה יותר משמנת את גלגלי הכלכלה .  באופן אידיאלי השכר אמור להיות קשור לפריון ,  אך העובדים לרוב מסרבים לספוג את הורדות השכר הנדרשות לעתים כדי לשמור על הקשר הזה .  אינפלציה גבוהה יכולה להקל על התאמת השכר היחסי .  קל יותר להסוות קיצוץ בשכר הריאלי עם שיעור אינפלציה של 3%-4% מאשר כששיעורה הוא 1%-2% .  אם ,  למשל ,  יעד האינפלציה בבנק המרכזי של אירופה היה גבוה יותר ,  יוון ,  אירלנד וספרד היו יכולות לשקם את התחרותיות שלהן במהירות רבה יותר ,  ואף להימנע מקיצוצים לא פופולריים בשכר הנומינלי .  החרדות מפני נטל החובות גורמות לאינפלציה להיראות אטרקטיבית בהרבה .  הצריכה במדינות העשירות ,  כמו ארה"ב ובריטניה ,  תישאר נמוכה כל עוד משקי הבית ימשיכו לחפש דרכים להפחתת החובות שצברו כשרכשו בתים יקרים .  פרץ אינפלציה עשוי להאיץ תהליך זה באמצעות שחיקת הערך הריאלי של המשכנתא .  האינפלציה תשפיע באופן דומה על חובות הממשלה ,  וגם עשויה לשפר את הכנסות החברות .  נוסף על כך ,  מדרגות המס וההטבות אינן ערוכות לשינויים בגובה השכר ,  ואינפלציה דוחפת את משלמי המסים למדרגות מס גבוהות יותר שבהן עליהם לשלם יותר מס .  צעד פוליטי שגוי באופן עקרוני ,  רמה מתונה של אינפלציה מבוקרת עשויה לחולל פלאים בשוק .  ואולם בפועל ,  ייתכן כי השגתה לא תהיה קלה ויתרונותיה לא יהיו כה ברורים .  החובות הציבוריים יכולים להדגים את הנקודה הזאת היטב .  אין ספק שהאינפלציה סייעה לממשלת ארה"ב כשהיתה שקועה בחובות לאחר מלחמת העולם השנייה ,  אך הפחתת נטל החוב נבעה בעיקר מצמיחת התמ"ג ומעודפי תקציב ראשוניים .  ג'ורג' הול מאוניברסיטת ברנדייס ותומס סרג'נט מאוניברסיטת ניו יורק טוענים כי פחות מ-25% מהפחתת יחס החוב-תמ"ג של ארה"ב ב-1945-1974 נבעו מריבית ריאלית שלילית על האג"ח הממשלתיות .  חיסרון נוסף של אינפלציה גבוהה מדי הוא שמדינות עשירות הבטיחו לעצמן יציבות מחירים .  אם בנק מרכזי יפר את הבטחתו לשמור על אינפלציה של כ-2% ,  יש להניח כי הציבור לא יאמין לו כשיתחייב ליעד אינפלציה של 4% .  המשקיעים באג"ח יתבעו פרמיית ריבית בשל הסיכון להעלאות ריבית עתידיות ,  וכן תגמול נוסף בשל תנודות התשואה  ( אינפלציה גבוהה יותר נוטה להיות תנודתית יותר )  .  גם במגזר הפרטי עלולה האינפלציה ליצור בעיות .  בריטניה יכולה לשמש דוגמה מצוינת לכך .  לכאורה ,  מדינה זו היא מועמדת מתאימה לאינפלציה :  ממשלתה היא הקובעת את יעד האינפלציה של הבנק המרכזי ,  והיא אף הנפיקה כמויות גדולות של אג"ח לטווח ארוך .  לצד הצטברות החובות המהירה של חלק ממשקי הבית בבריטניה ,  נרשמה עלייה בפיקדונות הכספיים .  השימוש באינפלציה כדי להעביר את ההון מהחוסכים ללווים עשוי לסייע בהאצת הצריכה .  ואולם אפשר לפעול כך באופן מוגבל בלבד במדינות כמו בריטניה ,  אירלנד או ספרד ,  שבהן החסכונות והמשכנתאות קשורים לשער הריבית קצרת הטווח .  האינפלציה תפחית עם הזמן את נטל החוב הריאלי ,  אך תעלה במהירות רבה יותר את עלויות הריבית .  נוסף על כך ,  יהיה זה צעד לא פופולרי מבחינה פוליטית :  החוסכים נוטים להיות מבוגרים יותר ,  ובקרב אוכלוסייה זו שיעור ההתייצבות בקלפיות גבוה יותר .  פרץ אינפלציה זמני ובלתי צפוי עשוי לתפקד כתרופת הרגעה עבור מרבית הבעיות של הכלכלות העשירות ,  אך לא קל לתכננו .  למרות זאת ,  כמה חרטה יחושו אפילו נגידים נציים של בנקים מרכזיים אם האינפלציה תעלה ליותר מ-2% בלי לעורר את חששות משקיעי האג"ח ?  המדיניות הטובה ביותר עשויה להיות התנגדות נמרצת לאינפלציה ,  תוך שמירה על ריבית נמוכה במשך זמן ארוך ככל האפשר .
 
אינפלציה - הפתרון הקל 
אינפלציה מבוקרת אמנם עשויה לתרום לתחרותיות ולסייע ללווים בהחזר חובות ,  אך יהיו לה גם השפעות שליליות .  ניסיון העבר מלמד שזהו פתרון מסוכן

