 " אי אפשר להפוך חמור לסוס מירוץ "
 מולי קצורין פותח את הפה - על מינוי שיבק ,  על פנאן  ( "לדעתי הרוב ידעו ")  ועל מכבי ת"א ולאמפה ,  לו מיוחס הציטוט בכותרת
מולי קצורין זוכר עד היום איך כשהיה מתייצב בשדה התעופה ,  בדרכו לעוד משחק חוץ במסגרת גביע אירופה עם מכבי תל אביב ,  הייתה מתחילה תהלוכת השחקנים לכיוונו של מוני פנאן . " מונית עלתה אז 15 שקל ",  מספר קצורין בשיחה עם וואלה !  ספורט . " ברגע שהשחקנים היו מגיעים לשדה ,  הם ישר היו רצים למוני עם קבלות כדי שיחזיר להם את הכסף .  ואחר כך ,  לפני ההמראה ,  היו הולכים למוני ומבקשים שיקנה להם גלידות .  והוא תמיד היה קונה .  מדובר בשחקנים שהרוויחו מאות אלפי דולרים ,  סכומי עתק ,  אבל אפילו גלידה הם לא רצו לקנות לעצמם .  מוני היה איש טוב .  לדעתי שחקנים ניצלו את זה .  היו לי הרבה וויכוחים איתו ,  על כך שהוא טוב מדי לשחקנים .  אני מסכים שצריך לתת לשחקנים דירה ומכונית ,  אבל היו שחקנים שלא שטפו את המכונית שלהם אפילו פעם אחת .  הם היו מגיעים עם המכונית לאימון ,  ומוני היה דואג שבזמן שהם מתאמנים מישהו ישטוף להם את האוטו .  זה קצת מוגזם ". 
כשקצורין הגיע למכבי ,  בעונת 93/94 ,  החל פנאן את עונתו השנייה כמנהל הקבוצה . " עבדתי במכבי כמאמן במשך שנתיים ,  אבל נקשרתי אליו .  כשאתה רואה את האכפתיות שלו ,  אתה מבין שלבן אדם יש לב זהב .  מה שקרה למוני זו טרגדיה גדולה ,  לכל מי שהכיר אותו ,  אבל בפרט למשפחה .  זה צובט בלב .  לא שמרנו על קשר קרוב מאז שעזבתי את מכבי ,  אבל כשהודיעו לי שהוא התאבד הייתי תוך כדי נהיגה ,  על כביש מהיר ,  ומי שהודיע לי שאל אותי לפני כן אם אני יכול לעמוד בצד ,  ואמרתי שלא ,  ואחרי שהוא סיפר הצטערתי שלא נעמדתי בצד ".  
- ידעת על הבנק ?  
" בפירוש לא ידעתי על בנק ,  וכשאימנתי במכבי גם לא ידעתי ששחקנים נותנים לו כסף .  רק 4-5 שנים אחרי שעזבתי ,  לקראת סוף שנות ה-90' ,  שמעתי ששחקנים מעבירים לו כסף ומקבלים ריבית גבוהה בחזרה .  כשנחשפו המימדים של הדבר הזה ,  זה היה לי מוזר .  תמיד ראיתי שרמת החיים שלו גבוהה ,  אבל ידענו שיש לו עבודה מסודרת ".  
- כמי שעבד במכבי ,  אתה חושב שיש מצב שאנשי הקבוצה לא ידעו ?  
" אני לא יכול לדבר בשמו של אף אחד ,  אבל אני חושב שרוב האנשים בענף ידעו שנותנים למוני כסף ומקבלים ריבית שלא קיימת בשוק .  יש בזה טעם לפגם ,  טעם גדול לפגם ,  וזה לא נראה טוב ,  אבל אני לא מאמין שהיו תוצאות של משחקים שהושפעו בגלל זה ". 
בעוד מספר חודשים יעמוד קצורין בפני אחת ההחלטות המשמעותיות בחייו המקצועיים ,  שמעיקה עליו כבר כעת :  האם לקבל את הצעת איגוד הכדורסל ולהתמנות למאמן-העל של הנבחרות הצעירות ,  ובכך ,  למעשה ,  לפרוש בפועל מאימון כדורסל .
" היום אני בן 55 .  אם אני לוקח את המינוי הזה ,  שהוא לחמש שנים עם אופציה להארכה נוספת ,  אסיים את התפקיד בגיל 60 ,  ואני יודע שהמשמעות היא שלא אחזור לאמן ",  הוא אומר .  אם היה צריך לקבל את ההחלטה מחר בבוקר ,  הוא מוסיף ,  כנראה שהיה משיב בשלילה . " אני מבין שבאיגוד מחפשים מישהו שיבוא ויתעסק עם כל החוליים של הכדורסל שלנו ,  אבל בנקודת הזמן הזאת אני חושב שיש לי עוד הרבה מה לתת כמאמן .  אני רעב .  אני משתגע כשאין לי אימון בוקר .  אני לא רוצה עדיין להפסיק לאמן .  יש לי עוד מה לתת ,  ואני חושב שיש לי גם מקום ביורוליג .  כשהייתי לי הזדמנות לאמן שם ,  עם וורוצלאב ,  עשינו לכולם בית ספר עם שניים וחצי שחקנים .  אבל אולי בקיץ ארגיש אחרת ". 
אלא שמנגד מרגיש קצורין שהוא זקוק לשינוי .  בנימברוק הצ'כית ,  קבוצתו בשנים האחרונות ,  הוא מודיע שלא ימשיך בעונה הבאה .  עוזרו ,  הישראלי ננו גינזבורג ,  אמור להיכנס לנעליו . " זה כבר סגור ",  אומר קצורין . " ננו יאמן את הקבוצה ,  ונביא לו עוזר מאמן ישראלי לפי בחירתו ". 
חזרה לליגת העל נשמעת לו ,  בשלב זה ,  כתסריט די מופרך . " מה יש לי לחפש כאן ?  אימנתי במכבי תל אביב ,  אימנתי בכל מקום ,  אז מה כבר יכול לגרות אותי ?  מה ,  לאמן שוב את מכבי רמת גן ?  שוב ללכת להפועל חולון ?  זה לא עושה לי את זה .  אם הייתה מגיעה אלי איזו קבוצה ואומרת 'בוא תחתום לחמש שנים ותבנה פה פרויקט' ,  זה יכול היה להיות מאתגר .  אבל לקחת סתם קבוצה  זה לא עושה לי כלום ". 
- לא מוזר לך שנעלמת מנוף הכדורסל שלנו ?  
" אין לי בעיה עם זה שאנשים חושבים שנעלמתי .  אני לא בן אדם של כבוד .  לא מפריע לי אם כותבים עלי יותר או פחות .  גם כשאימנתי בארץ ,  אף פעם לא הייתי מאמן של עיתונאים .  מעולם לא התקשרתי לעיתונאי .  יש אצלנו מאמנים שלא משנה לאן ילכו ,  יכתבו עליהם כל הזמן .  אבל אם תעשה להם חיוג חוזר בטלפון ,  תמיד תגיע לעיתונאי .  אצלי זה לא עובד ככה .  אני מת על השקט .  הרעש לא חסר לי ". 
אולי זה משום שקצורין מאוכזב מהכדורסל הישראלי ;  מהתנאים ,  משכר המאמנים ,  מהרמה הכללית .  הכל ,  הוא אומר ,  התפוצץ לנו בפרצוף בקיץ ,  עם הכישלון הקולוסאלי של נבחרות ישראל השונות . 
" נרדמנו בשמירה ",  הוא קובע . " אצל הנבחרת בוגרת הכישלון היה בבניית הציפיות .  צביקה  ( שרף )  אמר לפני האליפות ש'אנחנו הולכים ל-1 עד 8' .  להגיד דבר כזה זה מחייב .  זה אומר שעבור הקהל כל מה שמושג למטה מזה ,  הוא כישלון .  לגבי הנבחרות הצעירות ,  אנשים פשוט נרדמו .  אני לא רוצה להעביר ביקורת ,  אבל אני יודע שכשאני הייתי בתפקיד אלה היו השנתיים הכי טובות של האיגוד .  כאחראי על הצעירות ,  הייתי נוכח בכל אימון .  מאמנים היו יושבים אצלי פעם בחודש ומדברים איתי על תוכניות עבודה .  הייתי נותן להם לעבוד ,  אבל עומד עם יד על הדופק .
" בשנים האחרונות אני שומע כל מיני דברים שאצלי בחיים לא היו יכולים לעבור ",  ממשיך קצורין . " האם יכול להיות שנבחרת העתודה יוצאת לאליפות אירופה ,  והמאמן והעוזר לא מדברים ?  יש דבר כזה ?  אם מישהו מלמעלה היה מגיע לאימונים ,  אני לא מאמין שהוא יכול היה לפספס את זה .  למה לא באו ושאלו שאלות ?  רבאק ,  זה המאמן הראשי והעוזר שלו .  זה פרדוקס ,  זאת בדיחה עצובה .  צריך להעמיד לילדים את המסגרת שתתן להם את הכלים הטובים ביותר להצליח .  אני לא יודע מה עושים באימונים ברמת הנוער ,  אבל אולי לא עושים את זה נכון .  אני מאלה שאומרים שאין תלמידים גרועים  יש מורים גרועים .  אם אתה מתאמן אצלי ,  אני אחראי עליך .  אם אתה לא מצליח ,  זה כישלון שלי ולא שלך .  ואחרי הכישלון של הצעירות לא ראיתי שקרה משהו ,  שעשו כאן משהו .  כולם ממשיכים כאילו לא קרה כלום .  יש משבר ניהולי בכדורסל ". 
קצורין מציע לבצע  " שינויים דראסטיים .  כשבאתי לאיגוד לפני שנים אמרתי שהבעיה העיקרית של שחקני הנוער היא העומס וריבוי המסגרות .  ליגת בתי הספר ,  ליגת הנוער  בשביל מה צריך את זה ?  המשמעויות הרסניות .  מה שחשוב בגיל הזה הוא לפתח את השחקן מבחינה מקצועית לקראת הקריירה הבוגרת .  אבל בנוער אצלנו ,  משום מה ,  שמים דגש על הישגים .  מאמן נוער רוצה לנצח את המשחק הבא ,  אז הוא עובד באימון על טקטיקה ,  במקום על יסודות .  אין זמן ללמד את הילדים כדורסל כי יש משחק בכל שבוע .  מי אמר שצריך לשחק פעם בשבוע ?  לא מספיק משחק פעם בשבועיים ?  תראה את יוגב אוחיון :  בגמר ליגת בתי הספר הוא נתן הצגה מדהימה .  הוא היה כישרון אדיר .  היום עוזבים אותו לזרוק שלשות ,  כי יודעים שהוא לא פוגע .  הכישלון הזה הוא לא של יוגב .  הוא של המאמנים שהיו לו בדרך .  מישהו היה צריך לשבת לו על הראש ולעזור לו לשפר את הקליעה .  מאמן עם קצת מעוף רואה קדימה .  אני לא אומר שיוגב רע בירושלים ,  אבל הפוטנציאל שלו אז לעומת מה שהוא מראה היום זה בכלל לא דומה .  אם הוא היה ממצה את כל היכולות שלו ,  הוא היה צריך להיות היום שחקן חמישייה במכבי תל אביב ". 
- זה לא התפקיד של איגוד הכדורסל ,  לבוא ולהגיד שיש כאן בעיה ?  
" כן ,  אבל אני לא רואה שמישהו עושה משהו .  בנו כאילו פנימייה ,  שזה נהדר ,  אבל זה אמור היה לקרות רק אחרי שנפתרה בעיית העומס .  אם תנסה לפתור את הבעיה ,  הרי תפגע במישהו .  אז במי תפגע ?  בליגת בתי הספר ?  התקציב של התאחדות בתי הספר גדול יותר מהתקציב של איגוד הכדורסל ,  את זה אתה יודע ?  זה הרי משרד החינוך .  יש כאן הרבה בעיות .  אף אחד לא רוצה להטיב את הידיים .  אני תמיד אמרתי שהתפקיד שלנו הוא לשרת את הילדים ,  בין אם אנחנו מאמנים או מנהלים .  לצערי ,  מה שנעשה היום זו רמאות .  ואני מכיר את הכל ,  מכל הכיוונים .  אי-אפשר למכור לי סיפורים .  עם כל טיעון שיביאו לי ,  אני אביא ארבעה אחרים .  כרגע פשוט מרמים את הילדים ". 
מעמדו של המאמן הישראלי חורה לקצורין . " אני מאמן בצ'כיה ,  יש לי את כל התנאים ,  בחיים לא יתערבו לי מבחינה מקצועית ואני לא יכול להתלונן על השכר שאני מרוויח .  אבל אם אני צריך להמליץ היום לבחור צעיר בישראל אם לפנות לתחום האימון ,  אני לא יודע מה אומר .  כשאני מדבר עם חבר'ה צעירים שפונים אלי ,  אני אומר להם לחשוב טוב-טוב אם זה באמת מה שהם רוצים .  זה מקצוע קשה .  לאמן כדורסל זאת דרך חיים ,  שריטה .  אתה צריך להיות בן אדם שרוט בשביל להתעסק במקצוע הזה ". 
- מאמנים בכירים כמוך ,  כמו אריק שיבק ואחרים נמצאים בחו"ל ,  ובמקביל אנשי מקצוע מוכשרים כמו ארז אדלשטיין יושבים שנים בבית .  איך אתה מסביר את זה ?  
" לכל מאמן יש את הסיבות שלו .  ארז ,  לדוגמא ,  הוא מאמן שאני מאוד מעריך .  הרי אני מיניתי אותו למאמן נבחרת הנוער כשהייתי באיגוד .  הוא מאמן מעולה ,  אבל בשביל להיות מאמן כדורסל אתה לא רק צריך לדעת לנהל משחק .  יש עוד דברים שצריך שיהיו לך ,  ובדברים האחרים יכול להיות שלארז הייתה בעיה .  כמו למשל לדעת לחיות עם ביקורת ,  שהיא לא תמיד נעימה .  לארז קשה עם הדברים האלה .  מבחינת כדורסל אני לא מכיר הרבה מאמנים ברמתו .  ארז הוא גאון .  אבל כשאתה לוקח את כל החבילה ,  אז יש מספיק מאמנים שנפלו על הדברים האלה ".  
מעמד המאמנים ,  אומר קצורין , " נמצא בירידה תמידית .  זה לא משהו שקרה ביום בהיר אחד .  זה מגיע לרמות כאלה שבסוף לוקחים כאן מאמן ,  והוא מסכים לעבוד בסכומים מגוחכים .  אני מאמין שבסופו של יום ,  יתייחסו אליך לפי מה שישלמו לך .  את עודד קטש ואפי בירנבוים לא ספרו במכבי .  עם פיני גרשון ,  מנגד ,  אף אחד לא מתעסק .  הוא מרוויח כל כך הרבה כסף ,  אז מה יעשו לו ?  יפטרו אותו וישלמו לו את כל החוזה ?  אם הוא היה מרוויח סכומים כמו שמרוויחים יתר המאמנים פה ,  היו מפטרים אותו כבר חמש פעמים ". 
- צביקה שרף הוא דוגמא למאמן חזק שקיבל על הראש מההנהלה .
" אני לא חושב שיש מישהו שיכול להגיד מילה רעה על צביקה מבחינת כדורסל .  במכבי הוא נקלע לסיטואציה שהוא יצא ממנה מופסד מכל הכיוונים והרגיש מקופח .  גם בקדנציה האחרונה שלו בנבחרת הוא דיבר על מקומות 1-8 ,  ולא עשה שום דבר .  זאת תקופה קשה עבורו ,  אבל הנה ,  הוא קיבל הזדמנות לאמן ברוסיה .  אני חושב שהוא אחד האנשים שהכי מתאימים לנהל כאן את הכדורסל .  סך הכל ,  הרזומה שלו כמאמן מדהים .  לדעתי ,  צביקה עשה קריירה מדהימה .  אצלנו אוהבים להדביק סטיגמות לאנשים .  אולי צביקה לא זכה בגביע אירופה ,  אבל הוא הגיע לגמר כמה פעמים .  רוב המאמנים בכלל לא מתקרבים לאפשרות להעפיל למעמדים האלה .  לא כולם לוקחים את כל התארים ". 
- הקדנציה שלו בנבחרת היא כישלון בעיניך ?  
" לא אגיד כישלון ,  אבל היו גמגומים .  אבל אני חושב שבקדנציה האחרונה שלו זה לא היה צביקה שאני מכיר מבחינת האופי .  שמעתי שקרו בנבחרת דברים ,  שקשורים למשל לרמת ההשקעה של שחקנים באימן ,  שצביקה שהכרתי לא היה נותן להם לקרות .  בקדנציה האחרונה הוא היה צביקה ,  אבל לא צביקה שרף .  צביקה שרף לא היה עובר על הדברים האלה לסדר היום .  אולי הוא רצה לרצות אנשים ,  רצה שכולם יהיו מבסוטים .  ובסופו של דבר תמיד המאמן משלם את המחיר ". 
- אריק שיבק הוא מינוי ראוי בעיניך ?  
" אריק היה עוזר שלי בנבחרת העתודה ,  ובזמנו אני מיניתי אותו לאמן את נבחרת העתודה .  הוא איש רציני עם הרבה ניסיון .  ברגע שבחרו אותו ,  הוא המאמן הכי מתאים .  יש מישהו אחר שאפשר להצביע עליו ?  אבל אני חושב שההצלחה שלו לא תלויה רק בו .  קודם צריך לראות שכל השחקנים יגיעו ,  אחרי זה צריך לראות מה ההגרלה שהנבחרת תקבל ". 
- יעניין אותך לקחת מחדש את הנבחרת בעתיד ?  
" לי לא הציעו לאמן את הנבחרת ,  אז כנראה שבעיני אנשים מסוימים אני לא מספיק טוב בשביל הנבחרת .  זה גם לא מאכזב אותי .  אם הייתי מתאכזב מכל דבר ,  לא הייתי נשאר במקצוע כל כך הרבה שנים ". 
- מה עם נבחרת פולין ?  
" סיימתי איתם .  בשום פנים ואופן לא אמשיך .  הפולנים החליטו שהמאמן הבא ייקבע במכרז וביקשו מאנשים להגיש הצעות .  אני לא מתכוון ללכת לשום מכרז .  עד היום אף אחד לא שאל אותי אם אני בכלל רוצה להמשיך לאמן אותם .  אין אף בן אדם שיוכל להגיד שאי-פעם הרמתי אליו טלפון וביקשתי עבודה .  מי שרוצה אותי ,  יודע איך להגיע אליי .  זה האופי שלי ". 
ומנבחרת פולין לשחקנה מצ'איי לאמפה ,  שעשוי לעזוב בקרוב את מכבי תל אביב . " משיחות איתו אני יודע שהוא הגיע למכבי עם הרבה מוטיבציה ",  מגלה קצורין . " הוא ממש חיכה למעבר הזה .  נוצר פער בין רמת הציפיות שלו ,  לבין מה שקורה בפועל .  הוא ציפה להפוך במכבי לבורג מרכזי .  אבל זה נכון שלמצ'איי חסרים כמה דברים שבחיים לא יהיו לו .  איך אומרים ?  אתה לא יכול להפוך חמור לסוס מירוץ .  הוא בחיים לא יהיה שחקן פיזי .  פיזיות זה לא רק שרירים ,  אלא בעיקר בראש .  היתרונות שלו זה משחק עם הפנים לסל ,  משחק ריצה ויכולת מסירה ,  אבל הוא לא היה ולא יהיה גו-טו-גאי בצבע .  מי שהביא אותו למכבי בתפקיד הזה או שלא הכיר אותו ,  או שאני לא יודע מה .  יכול להיות שאם במקום לאזמה מכבי הייתה מביאה איזה מישהו פיזי ,  מצ'איי היה גדול לידו .  אבל זה כבר לא יקרה .  באירופה הדקות שלו יורדות ,  הביטחון שלו יורד .  יש אכזבה הדדית ,  וחבל ,  כי הוא באמת שחקן טוב ". 
בכלל ,  קצורין אומר שהוא מופתע מהמהומות שאיימו לרסק את מכבי מבפנים בשנים האחרונות . " אני מכיר את כל האנשים האלה ,  כמעט כולם היו בתקופתי .  כל האנשים האלה שמנהלים את מכבי הם אנשי עסקים ,  ואני לא מאמין שאם הם היו מנהלים את העסקים שלהם כפי שהם מנהלים את מכבי ,  הם היו מצליחים .  לפעמים אני רואה מה קורה שם ואומר לעצמי 'ריבונו של עולם ,  הרי כולם רוצים את טובתה של מכבי ,  אז איך הם עושים את זה ? ' .  אני לא מצליח להבין את זה ". 
חבורת הבעלים עוברת תהפוכות ,  אך קצורין טוען כי מכבי יכולה להסיר דאגה מליבה בכל הקשור למאמן :  פיני גרשון ,  לדעתו ,  ימשיך בקבוצה עוד הרבה שנים . " פיני הוא תופעה .  מאמן במכבי תמיד צריך לבוא מהדלת הראשית ,  כי הרבה שנים מכבי היו לוקחים מאמן וכאילו עושים לו טובה שנותנים לו בכלל לאמן את הקבוצה .  פיני לא נמצא באותה קטגוריה .  הוא לא סופר את ההנהלה ,  הוא עושה מה שהוא רוצה .  מאמן במכבי צריך להרוויח הרבה כסף ,  כדי שיכבדו אותו ויהיה לו את הכוח לעשות מה שהוא רוצה .  אני מאחל גם לשרון דרוקר שיאמן שם ,  אבל לדעתי פיני יאמן את מכבי לשארית חייו .  אם הוא ילך ,  יצעקו לו לחזור אחרי שנה ,  כמו שקרה עם דייויד בלאט .  פיני כל כך חזק שם ,  שאפילו צביקה שרף לא יכול היה לעשות במכבי מה שפיני עושה .  אפי בירנבוים הגיע למכבי בלי ניסיון בקבוצות מהרמה הזאת ,  ובשכר נמוך .  גם קטש .  אבל בעיני קטש הוא מאמן סופר-מוכשר ,  והוא עוד יחזור לאמן את מכבי .  עודד הוא טאלנט .  יש לו ניהול משחק שחבל על הזמן .  אין הרבה מאמנים שיודעים לנהל משחק כמוהו .  הוא התאמן בעצמו אצל גדולי המאמנים ,  היה כוכב-על .  יש בו משהו מיוחד ". 
ohad@walla.net.il 

" אי אפשר להפוך חמור לסוס מירוץ "
 מולי קצורין פותח את הפה - על מינוי שיבק ,  על פנאן  ( "לדעתי הרוב ידעו ")  ועל מכבי ת"א ולאמפה ,  לו מיוחס הציטוט בכותרת

