ברננקי : " ההתאוששות עוד לא ברת-קיימא "
 יו"ר הבנק הפדרלי מסייג את ההתאוששות : " יש סימני התייצבות בשוק העבודה בארה"ב - אך הצמיחה החזקה במחצית השנייה של 2009 נבעה מגורמים זמניים "
 יו"ר הבנק הפדרלי ,  בן ברננקי ,  אמר היום כי התאוששות כלכלת ארה"ב עדיין איננה בת קיימא ,  וכי מצב הכלכלה עדיין מחייב להשאיר את הריבית בארה"ב ברמה אפסית .  הצמיחה החזקה שנרשמה במחצית השנייה של שנת 2009 נבעה מגורמים זמניים ,  אמר ברננקי במסגרת היום הראשון של עדותו החצי שנתית בפני הקונגרס .  ברננקי חזר היום גם על הערכתו כי הריבית בארה"ב תישאר נמוכה במשך פרק זמן ממושך .  הריבית בארה"ב נמצאת בשפל של 0%-0.25% מאס דצמבר 2008 . 
" התאוששות מתמשכת תהיה תלויה בהמשך הצמיחה בביקוש במגזר הפרטי למוצרים ושירותים ",  אמר ברננקי בעדותו היום בפני ועדת השירותים הפיננסים של בית הנבחרים . " הבנק הפדרלי ממשיך לצפות כי התנאים הכלכליים - ובכלל זה ריבית נמוכה ,  אינפלציה מתונה ותחזית אינפלציה יציבה - יצדיקו רמה נמוכה באופן חריג של הריבית הפדרלית במשך פרק זמן ממושך ".  
ברננקי ,  אשר צפוי מחר להעיד בפני ועדת הבנקאות של הסנאט ,  אמר כי ישנם כמה סימני התייצבות ראשוניים בשוק העבודה - בהם ירידה בקצב אובדן המשרות ,  עלייה בתעסוקה במגזר הייצור וביקוש מוגבר לעובדים זמניים - אולם הוסיף כי מצבו של שוק זה עודנו חלש למדי . " חרף סימנים חיוביים אלה ,  שוק התעסוקה ממשיך להיות חלש למדי ,  ושיעור האבטלה עדיין קרוב ל-10% ויש מעט משרות פנויות ",  אמר ברננקי .  
ברננקי ציין כי גם חל שיפור בתנאים בשוקי הפיננסים ,  וכי חל שיפור בזמינות המימון באמצעות אג"ח ומניות עבור חברות גדולות . " בניגוד לכך ,  הלוואות הבנקים ממשיכות להתכווץ ,  עקב הקשחה של תנאי האשראי וביקש חלש לאשראי לאור חוסר הודאות הכלכלית ",  אמר ברננקי .  
שר האוצר של ארה"ב ,  טימותי גייתנר ,  שאף הוא נאם היום בקונגרס ,  אמר היום כי בטרם יתחיל הממשל לפעול לצמצום גירעונות הענק בתקציב והחוב הלאומי הנוסק ,  הוא יידרש לנקוט בצעדים לשיפור מצב שוק העבודה ולהבטחת הצמיחה הכלכלית .
 
ברננקי : " ההתאוששות עוד לא ברת-קיימא "
 יו"ר הבנק הפדרלי מסייג את ההתאוששות : " יש סימני התייצבות בשוק העבודה בארה"ב - אך הצמיחה החזקה במחצית השנייה של 2009 נבעה מגורמים זמניים "
 
