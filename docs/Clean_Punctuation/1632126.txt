 " פסח בטורקיה לא ייראה אותו דבר "
" לא ניכרת התאוששות בתנועת הישראלים בהזמנות בינואר-מארס 2010 ",  אומר סמנכ"ל ארקיע ומוסיף : " בתקופה זו של השנה תחול ירידה של 50%-60% במספר הנוסעים לטורקיה "
" לא ניכרת התאוששות בתנועת הישראלים לטורקיה בהזמנות בינואר-מארס 2010 "  - כך אומר סמנכ"ל ארקיע אינטרנשיונל ,  דודו מחלב .  להערכתו ,  בתקופה זו של השנה תחול ירידה של 50%-60% במספר הנוסעים לטורקיה בהשוואה לתקופה המקבילה ב-2008 וירידה של כ-30% לעומת 2009 ,  בעקבות המתיחות בין המדינות והחרם שהכריזו ועדי עובדים וארגונים שונים על נופש בטורקיה . 
" אלה כלים שלובים - אנחנו נערכים להכפלת כמות המושבים בטיסות ליוון ,  וייפתחו גם יעדים חדשים כדי לענות על הצורך בחופשות ליעדים קרובים ובנופשונים קצרים ",  אומר מחלב .  
עם חברת ארקיע ,  למשל ,  יצאו לטורקיה בחורף שעבר 160 איש בשבוע .  השנה יוצאים לא יותר מ-20-30 איש ,  ולדברי מחלב ,  גם בפסח טורקיה לא תהיה כמו לפני שנתיים ,  למרות הגידול הצפוי בהשוואה לחודשי החורף . " ייסעו בפסח ,  אבל לא באותם מספרים .  לאף אחד אין ספק בזה ".  
2009 קטעה רצף של עליות ועשור שבו כיכבה טורקיה בתיירות הישראלית .  יותר מ-3 מיליון ישראלים ביקרו בטורקיה ב-2000-2009 ,  ומאות קלאבים בשיטת  " הכל כלול "  נפתחו וסיפקו חופשות למשפחות ישראליות ,  לחברות ולארגונים גדולים .  אלא שלפי נתוני משרד התיירות הטורקי ,  בינואר-נובמבר 2009 נרשמה ירידה של יותר מ-44% בביקורי הישראלים בטורקיה בהשוואה לתקופה המקבילה ב-2008 ,  לכ-300 אלף איש .
 רונן קרסו ,  סמנכ"ל השיווק של איסתא ,  אומר כי הירידה בתנועה לטורקיה ,  שהחלה בינואר שעבר ,  חזרה לסדרה רק בקיץ ובחגים . " כעת שוב רואים חוסר התעניינות כללי ,  גם לפסח .  מבחן הזמן ייקבע אם המחיר הנמוך יביא ברגע האחרון לחזרה מסוימת לטורקיה ".  לדבריו ,  תנועת הישראלים תוסט ליוון וגם למערב אירופה ולמזרחה .  
המשנה למנכ"ל אופיר טורס ,  יהודה זפרני ,  אומר כי אין ספק שהירידה בנסיעות לטורקיה תימשך בינואר ,  בפברואר ובמארס ,  והוא צופה ב-2010 ירידה שנתית של 15%-20% בהשוואה ל-2009  - " הכל כפוף כמובן למצב המדיני בין שתי המדינות ".  
בסקר שערך לפני כשבועיים מכון הסקרים גיאוקרטוגרפיה לקראת יריד התיירות imtm 2010 - יריד התיירות הבינלאומי של ישראל שיתקיים בתחילת פברואר בגני התערוכה בתל אביב - בקרב הישראלים המתכוונים לנפוש בחו"ל ב-2010 ,  רק כ-9% הצהירו שיעשו זאת בטורקיה ,  לעומת 16% שאמרו כי בכוונתם לנפוש בטורקיה ב-2009 .  
איל קשדן ,  מנכ"ל השטיח המעופף ,  אומר כי בחברה מתייחסים בכובד ראש לסקרים שנעשים בעניין  " ומחכים לראות מה יילד יום ".  עם זאת ,  לדבריו יש דווקא גידול בתנועה באמצעות החברה בהשוואה לינואר 2009 ,  שבו פגעו ביציאות לחו"ל מבצע עופרת יצוקה והמיתון הכלכלי העולמי . " מוקדם לדעת איך ישפיע המשבר הנוכחי על הנסיעות לטורקיה בפסח .  מבחינת היצע של טיסות וחדרי מלון ,  הסיטוניות יודעות להתרחב ולהצטמצם בהתאם לביקוש ".  
גלית זכאי ,  מנהלת השיווק של אשת טורס ,  מעריכה את הירידה בנסיעות מינואר 2009 לינואר 2010 בפחות מ-10% : " המטוסים לא יוצאים ריקים .  כשלקוח רואה חבילה ב-199 דולר הוא מצביע ברגליים .  אבל המכירה קשה ,  ולא ברור אם זה בגלל החורף או בגלל החרם ".  

" פסח בטורקיה לא ייראה אותו דבר "
" לא ניכרת התאוששות בתנועת הישראלים בהזמנות בינואר-מארס 2010 ",  אומר סמנכ"ל ארקיע ומוסיף : " בתקופה זו של השנה תחול ירידה של 50%-60% במספר הנוסעים לטורקיה "
 
