תאונות דרכים :  מחלת היאפים
מעורבות בתאונת דרכים עלולה לגרור מחלות כרוניות או להחמיר קיימות .  אלא שלא תמיד מקשר הנפגע בין השניים והוא אינו זוכה לפיצוי
ר' ,  מנהלת כוח אדם בחברה תעשייתית גדולה ,  החלה לפני כחצי שנה לחוש עייפות בלתי מוסברת אף במצב בו הייתה במנוחה .  תחילה ,  ניסתה ר' ליטול הפסקות קצרות על מנת להתאוורר ,  אך היא גילתה כי אינה זוכה למזור לכאביה .  לאחר מספר ימים ,  החלה לסבול מירידה ברמת הזיכרון ,  שהתלוותה לקשיים מהותיים בריכוז .  אם לא די בכך ,  הרי שכאבי ראש ,  שרירים ופרקים טרפו את מנוחתה .  
העובדה כי אינה מצליחה לישון באופן רציף ,  גם היא הוסיפה ממד של קושי לחייה של ר' .  לאחר מספר בדיקות ,  הוברר כי לקתה בתסמונת התשישות הכרונית ,  המוכרת גם כמחלת העייפות או מחלת היאפים .  למזלה ,  רופא המשפחה זכר כי לפני שנתיים הייתה מעורבת בתאונת דרכים ,  הגורמת מעת לעת לתחושת דחק המהווה טריגר להתפרצות המחלה .
 בזכות רופאה ,  יכלה ר' להציג קשר סיבתי בין התאונה למצבה הרופואי .  אולם ,  לא כך בקרב נפגעי תאונות דרכים אחרים אשר לקו במחלה ללא שתשומת ליבם הופנתה לעובדה שייתכן וקיים קשר סיבתי שכזה .  משמעות הדבר כי נפגעים רבים לא מימשו את זכותם לקבל את מלוא הפיצוי המגיע להם מחברת הביטוח ובעצם הפסידו בשל כך כספים רבים .
 אך לא רק מחלת היאפים עשוייה להיגרם לאחר תאונת דרכים .  במהלך הזמן הוברר ,  כי בין שאר המחלות שמתעוררות נמצאת גם מחלת הפיברומיאלגיה  מחלת רקמות שבאה לידי ביטוי בעיקר בכאבי שרירים .  לרוע המזל ,  מאחר והתסמונת אינה נתמכת על ידי ממצאים אוביקטיביים של בדיקות רופאים ומעבדה ותלויה בעיקר על דיווחי החולה ,  על תלונותיו והרגשותיו ,  היא נתפסת כלא אמיתית .  
מחקרים מוכיחים כי המחלה עלולה להיגרם כתוצאה מתאונות דרכים ובעיקר מפגיעה בעמוד השדרה הצווארי ,  בפציעה הידועה יותר בשם 'צליפת שוט' .  המצער הוא ,  שסביר להניח שמרבית תושבי ישראל מעולם לא שמעו על המחלה שנקראת פיברומיאלגיה .  גם חלק גדול מרופאי המשפחה וחתמי הביטוח בישראל טרם נתקלו במחלה זו .
 התביעה של ר' אשר עתידה להתברר בקרוב בבית המשפט ,  מקבלת משנה תוקף מפסק דין שניתן אשר קבע באופן חריג כי קיים קשר סיבתי בין מחלת היאפים ותאונת דרכים .  כך למשל ,  במקרה של ג' שנפצע בתאונת דרכים בשנת 2002 .  זמן קצר לאחריה ,  החל להתלונן על הפרעות בריכוז ועייפות פיזית ונפשית בלתי מוסברת .  מצבו המשיך להדרדר באופן שיטתי ,  עד שלא התאפשר לו יותר להמשיך ולעבוד .  החמרת מצבו אף הביאה לכך שנפרד מאשתו .
 התובע הגיש לבית משפט השלום בתל אביב תביעה כנגד מבטחת הרכב ,  בה נטען כי תסמונת התשישות הכרונית בה לקה הינה תוצאה ישירה של תאונת הדרכים .  חברת הביטוח אליה ג' הגיש את תביעתו ,  דחתה את טענתו כי קיים קשר סיבתי בין תסמונת התשישות הכרונית לפגיעה עקב תאונת דרכים .  לאור כך ,  מינה בית המשפט מומחית רפואית שקבעה בחוות דעתה כי התסמונת בה לקה התובע נובעת בדרך כלל משילוב של זיהום ויראלי ואירוע של מצב דחק ,  כמו תאונת דרכים ועל כן ,  יש לקשור בין התפרצות התסמונת אצל התובע לתאונת הדרכים בה נפגע .  
בסופו של ההליך ,  בית המשפט פסק כי יש לפצות את התובע בגין הפסדי שכר לעבר ולעתיד בשיעור של כ-1.7 מיליון שקלים .
 מעבר למחלות המתוארות ,  במהלך השנים האחרונות נפסק כי קיים קשר סיבתי בין תאונות דרכים לעוד שורה של מחלות .  כך למשל ,  בית משפט השלום בחיפה הכיר בקשר סיבתי בין סטרס כתוצאה מתאונת דרכים ,  לבין מחלת הטרשת הנפוצה .  במקרה המדובר ,  עסקינן בחולה שהוכר כסובל ממחלת הטרשת הנפוצה וכעבור שנתיים נפגע בתאונת דרכים .  
לטענת התובע ,  קודם לתאונה הוא תיפקד באופן רגיל ומלא ,  אך בעקבותיה ,  הוחמרה מחלתו באופן שפגע בתפקודו .  חברת הביטוח לא נאותה לקבל את עמדתו וטענה מנגד כי לא נמצא בספרות הרפואית קשר בין סטרס ובין מחלת הטרשת הנפוצה .  בית המשפט זימן רופא מומחה שקבע כי במסגרת מחקר שנעשה ,  הוברר כי המתח במלחמת לבנון השנייה גרר עליה במקרי הטרשת הנפוצה ,  עובדה אשר מלמדת כי קיים קשר בין סטרס הנגרם בשל ארוע טראומתי כמו תאונת דרכים והתפתחות המחלה .  בסופו של יום קבע בית המשפט כי קיים קשר סיבתי וחייב את הנתבעת לשלם פיצויים בגובה 70 אלף שקלים .
 במקרה אחר ,  בית משפט השלום בירושלים קיבל את תביעתה של קטינה בגין תאונת דרכים אשר אירעה לה וקבע כי לתובעת התפתחה מחלת סכרת בשל אירוע דחק בתאונה .  בתביעתה לבית המשפט ,  טענה התובעת כי תאונת הדרכים והנזק הנפשי בעקבותיה ,  הביאה להתפרצות המחלה  ( Diabetes Mellitus )  .  בית המשפט מינה מומחה לרפואה פנימית לבדיקת התובעת וזה קבע כי קיים קשר בין תגובת הדחק לתאונה לבין התפרצות מחלת הסכרת .  בית המשפט פסק לתובעת פיצוי בשיעור של 587 אלף שקלים בגין כאב וסבל ,  הפסד השתכרות לעתיד ,  עזרה וסיעוד .
 מעטים יודעים זאת ,  אך גם מחלת הלופוס  ( זאבת )  יכולה להיגרם על ידי תאונת דרכים .  הזאבת היא מחלה בה הגוף מפתח נוגדנים נגד עצמו וכך פוגע באיברים שונים ובעיקר בכליות ובכלי דם קטנים .  מחלת הלופוס עלולה להתפתח כתוצאה מטראומה ,  וגם במקרה הזה הכיר כבר בית המשפט בתאונת דרכים אשר היוותה הגורם למחלה ופסק פיצוי כספי לטובת הנפגע .
 בלא מעט מקרים ,  נתקל התובע בבעיה להוכיח באופן מדעי את הקשר בין תאונה ומחלה ,  אך לא מדובר בסוף פסוק שכן ההכרעה עוברת לבית המשפט .  בהתאם לכך ובשל מורכבות העניין ,  מומלץ לכל נפגע בתאונה למסור לעורך דינו מידע מפורט אודות הכאבים והתחלואים ,  גם כאלה שלא נראים כקשורים לתאונה .  עורך הדין יבחן את האפשרות לקשור בין השניים ,  ככל שהדבר מעוגן במציאות ,  ויעשה כמיטב יכולתו על מנת שהתובע יקבל את הפיצוי המגיע לו .
 על ציבור נפגעי תאונות הדרכים לדעת כי ניתן לממש את הזכות להכרה במחלות ,  כל עוד לא ניתן פסק דין בתיק התביעה .  סביר להניח כי מסתובבים בישראל מאות רבות של נפגעי תאונות דרכים שלקו במחלה זו או אחרת ושסיימו את הליכי משפטם ,  ללא שתבעו את המגיע להם .  יש לזכור כי מועד ההתיישנות בתביעת ביטוח פוקע כעבור שבע שנים ועל כן ,  יש להיות קשובים לגוף ולהיבדק בכל אימת שמתעוררים סיפטומים כמתואר מעלה .  נפגע אשר יזכור לקשור סיבתיות בין התאונה לבין המחלה לאחר שבע שנים מיום קרות התאונה ,  לא יוכל לקבל פיצויים .  הדבר תקף גם באשר למבוטח אשר לא טרח ליידע את עורך דינו באשר למחלתו ,  עובדה אשר לא באה לידי ביטוי בפסק הדין ,  אף אם ניתן במסגרת תקופת ההתיישנות .
  *  הכותב הוא ד"ר ועו"ד מומחה בדיני ביטוח ונזיקין

תאונות דרכים :  מחלת היאפים
מעורבות בתאונת דרכים עלולה לגרור מחלות כרוניות או להחמיר קיימות .  אלא שלא תמיד מקשר הנפגע בין השניים והוא אינו זוכה לפיצוי

