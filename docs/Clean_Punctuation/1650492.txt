ההסברה על פי יולי אדלשטיין
קמפיין הגמלים מנסה לתפוס גובה גם בבלוגים ,  ולשם כך שר ההסברה כינס מפגש עם בלוגרים בשפה הרוסית .  אלי פינברג בפוסט מפגש
ביום חמישי קיים שר ההסברה והתפוצות יולי אדלשטיין מפגש עם עשרות בלוגרים ישראלים מהמגזר הרוסי .  נכונותו של השר להכיר בעולם הבלוגים ,  והרמזים ששוחררו בטרם המפגש על כוונתו לשתף פעולה עם הכותבים ,  משכו למשרדי לשכת הפרסום הממשלתית בתל אביב ,  שם התקיימה הפגישה ,  דמויות בולטות בעולם הבלוגים הישראלי דובר הרוסית .   למרות שאינני נמנה עם תומכיו של המחנה הפוליטי ממנו מגיע אדלשטיין ,  הוא תמיד מצא חן בעיניי .  עוד כשהיה חבר ב"ישראל בעליה "  ביחד עם נתן שרנסקי ,  הציג אדלשטיין סגנון אחר ומאוד לא ישראלי לבוחריו ולציבוריות כולה .  במרוצת השנים הספיק אדלשטיין לכהן כשר הקליטה ,  אבל בעידן שרנסקי הוא נאלץ להסתפק במעמד זוטר במשרד ההסברה והתפוצות .  
במפגש ניכר על פניו של אדלשטיין שהדבר לא קל עבורו ושמאוד חשוב לו להוכיח שלא מדובר כאן במינוי לשם מינוי .  בדבריו התמקד אדלשטיין בקמפיין הגמלים של משרדו ,  שתקציבו הוא כ1.5 מיליון שקלים ומטרתו שיפור הדימוי של ישראל בעולם .  השר שב וחזר על הביטוי  " דיפלומטיה עממית ",  שבעיניו חשובה לא פחות מהדיפלומטיה הרגילה .  בהמשך קבל אדלשטיין באוזני נוכחים על ניסיון לצייר את הקמפיין של משרדו כקמפיין  " בולשביקי ",  וניסה להדוף כל ניסיון לתרגם את שם תפקידו לרוסית כ  " שר הפרופגנדה ".  לטענת אדלשטיין לבלוגרים יכול להיות תפקיד חשוב בשיפור הדימוי של מדינת ישראל בעולם ,  ואין לחלוק עליו בעניין הזה .
 אז מה בכל זאת רצה מאיתנו השר החביב ,  שבמציאות נראה הרבה יותר טוב מבמסך הטלוויזיה ?  כנראה להכיר ,  לשמוע ולהשמיע .  ולא מעט רעיונות טובים אכן נשמעו .  לקראת סוף המפגש שאלתי את השר אדלשטיין על הפרשה המבישה והמזיקה ביותר לתדמית ישראל בעולם היהודי ,  והיא פרשת ביטולי הגיור .  שאלתי אם הוא מסכים שבמקרה הזה ההסברה הטובה ביותר תהיה פעולה נחרצת של הממשלה ,  שתפעל לסיום הפרשה.אדלשטיין לא הבטיח פתרון מהיר אבל הסכים עם הטענה שלי .  
לדבריו ,  בביקורו האחרון בארצות הברית ,  מחציתי מזמנו הוקדשה לשכנוע פעילים יהודים מבוהלים ,  שאצלנו בישראל  " טרם החלו לעצור נשים ברחבת הכותל המערבי ".  באמירה זאת הוא למעשה הצדיק את הטענה שלי שיש דברים שלא ניתן להסביר .  ישנן עוולות שפשוט צריך לתקן שמא לא יוציאו לנו שם רע .  כך לדעתי גם בתחום המדיני .  הדימוי השלילי של ישראל בעולם הוא בהרבה מאוד מקרים פועל יוצא של המדיניות ,  בין היתר של הממשלה שבה השר אדלשטיין מכהן .  ואת זה ,  הוא כשר ההסברה ,  אסור שישכח .
 
ההסברה על פי יולי אדלשטיין
קמפיין הגמלים מנסה לתפוס גובה גם בבלוגים ,  ולשם כך שר ההסברה כינס מפגש עם בלוגרים בשפה הרוסית .  אלי פינברג בפוסט מפגש

