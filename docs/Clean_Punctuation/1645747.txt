גילוי ועוד גילוי 
משפט וכלכלה
 >  >   " גילוי ,  ושוב גילוי ועוד גילוי ",  זה המסר שעליו חוזרת השופטת אילה פרוקצ'יה בפסק הדין ששוק ההון המתין לו יותר מ-15 שנה .  פסק הדין של בית המשפט העליון בפרשת דסק"ש-ישקר הוא מניפסט בעניין החובה של חברות הנסחרות בבורסה לגלות באופן מלא מידע מהותי בדיווחים למשקיעי שוק ההון .  בפסק הדין הפך בית המשפט העליון פעם נוספת זיכוי של בית המשפט המחוזי בתל אביב בתיק ניירות ערך  ( במקרה קודם היתה זו פרשת ישטק )  .  מעט מדי תיקי ניירות ערך מוכרעים בבית המשפט העליון ,  ולכן כל הלכה היוצאת מפיו היא דרמטית .  וזו במיוחד .  דיסקונט השקעות ,  בראשות המנכ"ל הדומיננטי דב תדמור ,  עשתה כל שביכולתה בתחילת שנות ה-90 לשמר ברשותה את  " התרנגולת מטילת ביצי הזהב "  - חברת ישקר .  ישקר היתה ועודנה חברה פרטית ,  שדסק"ש החזיקה בה אז יותר מ-25% מהון המניות ,  ולכן דסק"ש היתה חייבת לצרף את דו"חותיה של ישקר לדו"חותיה הכספיים המוגשים לבורסה ,  לרשם החברות ולרשות ניירות ערך .  ראשי ישקר ,  סטף ואיתן ורטהיימר ,  התנגדו למסירת הדו"חות לציבור והגיעו לעימות עם דסק"ש .  הפתרון של דסק"ש היה יצירתי :  דו"חות ישקר נמסרו לרשות ניירות ערך בלבד עם מכתב המבהיר זאת ,  אך לא נמסרו לרשם החברות ולבורסה - כי שם היו נחשפים לעיני הציבור ,  ואת זאת ורטהיימר לא היה מוכן לקבל .  עברו חמש שנים עד שמישהו הבין את התרגיל והחליט שמדובר בעבירה המחייבת כתב אישום .  השופטת דבורה ברלינר  ( כיום נשיאת המחוזי )  סברה כי לראשי דסק"ש לא היתה כוונה פלילית להטעות את המשקיעים .  לעומתה ,  השופטת פרוקצ'יה לא השאירה אתמול פתח לספק .  היא דחתה את הניסיון של ראשי דסק"ש לטעון כי פתרון של הסתרה וגילוי גם יחד  ( מעין  " חצי הריון ")  מתקבל על הדעת והזכירה את אמרתו של השופט האמריקאי הנודע לואי ברנדייס ,  שרבים אינם זוכרים כי נאמרה בהקשר של חובת הגילוי בניירות ערך : " אור השמש הוא המחטא הטוב ביותר ".  היא קובעת כי ראשי דסק"ש ידעו היטב שמסירת הדו"חות החלקית שלהם אינה חוקית .  דיוני ההנהלה וכל התנהלותה מוכיחים זאת ושום התפלפלות משפטית בדבר היעדר כוונה פלילית להטעות משקיעים לא תועיל .  מי שידע כי המשקיעים יקבלו מידע חסר - אשם בהטעיה .  פסק הדין אינו פותר לחלוטין בעיה מטרידה :  האם יכולה חברה פרטית המוחזקת על ידי חברה ציבורית להימנע מלדווח על מידע שהוא סוד מסחרי .  ברשות ניירות ניירות ערך יכולה לתת פטור מגילוי סוד מסחרי ,  אבל עד היום לא ברור מהו סוד מסחרי שמותר לקבל פטור מגילויו .  פרוקצ'יה קוראת לרשות לפרסם הנחיות ברורות .  ישקר נלחמה בשעתה בחובה לגלות את הדו"חות הכספיים בטענה שכחברה פרטית גילוי הדו"חות למתחריה יחשוף סודות .  באיזון בין הסוד המסחרי לבין חובת הגילוי בשוק ההון פרוקצ'יה נוטה לטובת הגילוי .  בצדק :  חברה פרטית שמקבלת הזרמת הון משמעותית מכספי הציבור המושקעים בה באמצעות חברת אחזקות ציבורית חייבת דיווח לציבור שבזכות כספו היא משיאה את רווחיה .  מי שלא מוכן לקבל זאת ,  יכול וצריך לגייס מימון במקום אחר .  מי כמו חברת ישקר יכולה להעיד על כך .
 
גילוי ועוד גילוי 
משפט וכלכלה

