שוברי קופות : " מגה-מוח "  חכם יותר מכולם
שלושה סרטים חדשים ואטרקטיביים התחרו על הבכורה בסוף השבוע האחרון .  בסיום , " מגה-מוח ",  בדיבובם של וויל פארל ובראד פיט ,  ניצח את  " אל תלחצי אני בדרך "  של דאוני ג'וניור
מזל טוב :  לאחר חודשיים פושרים ,  שבהם סרט טרי אחד בלבד  ( "ג'קאס 3 ")  הצליח לעבור את רף מאה מיליון הדולר ,  נכנסה הוליווד לנובמבר ,  שצפוי להיות השנה לוהט מתמיד .  כיריית פתיחה ,  הגיעו למסכים בסוף השבוע האחרון שלושה להיטים פוטנציאליים .  אף אחד מן השלושה אינו סרט המשך ,  ובכל זאת הם ביססו את שאיפותיהם המסחריות על הצלחות של שוברי קופות קודמים .
 בהתאם לזאת ,  סרט האנימציה של דרימוורקס שכבש את הבכורה , " מגה-מוח ",  מזכיר מאוד את הבלובקסטר הקיצי  " גנוב על הירח ",  שהמדבב הראשי שלו היה סטיב קארל .  בדיוק כמוהו ,  גם הוא מציג את העלילה דרך נקודת מבטו של ארכי-רשע ,  שבמקרה זה מדבר בקולו של וויל פארל .  הפופולריות של פארל ושל שותפיו האחרים לצוות המדבבים ,  ובהם בראד פיט וטינה פיי ,  כמו גם מסע השיווק המסיבי וההקרנות התלת-ממדיות ,  סייעו לקומדיה לכל המשפחה להכניס 47.7 מיליון דולר .  אלה לא מספרים מדהימים ,  אבל בהתחשב בעובדה שאין כרגע חופשה מבתי הספר ,  היא בהחלט עמדה בציפיות .  כך או כך ,  כמו כל סרט אנימציה ,  המבחן האמיתי של  " מגה-מיינד "  אינו הספתח אלא השאלה אם יצליח לשמור על מומנטום בשבועות הקרובים .
 את המקום השני תפסה קומדיית המסע  " Due Date "   ( שתזכה בעברית לאחד התרגומים הגרועים אי פעם   " אל תלחצי אני בדרך ")  .  הסרט נראה כמו קדימון להמשך של  " בדרך לחתונה עוצרים בווגאס 2 ",  והוא אכן נעשה בידי הבמאי של הלהיט ההוא ,  טוד פיליפס ,  ומציג את אחד מכוכביו ,  זאק גליפיאנקיס ,  שמופיע הפעם בצד רוברט דאוני ג'וניור הפופולרי כשלעצמו .  בדומה ל"מגה-מיינד ",  גם  " Due Date "  הסתייע בשמות הגדולים שהשתתפו בהפקתו ,  בקמפיין שיווקי נמרץ ובעיקר בדמיון שלו לסרט מוכר ואהוב כדי לגרוף הכנסות נאות בגובה 33.5 מיליון דולר .  סכום זה שווה ערך פחות או יותר לפתיחה של  " החבר'ה האחרים ",  קומדיית הגברים שפקדה אותנו לפני כמה חודשי ,  מה שמוכיח כי בהחלט יש בשוק מקום למהתלות מסוג זה .
 אבל ההצלחה המרשימה של השבוע נמצאת דווקא במקום השלישי   " For Colored Girls ",  סרטו החדש של היוצר האפרו-אמריקאי טיילר פרי ,  שבארבע השנים האחרונות מנפיק לפחות הצלחה כלכלית אחת בשנה .  ההבדל הוא שבניגוד לעבודותיו הקודמות והקלילות יחסית ,  סרטו החדש של פרי עוסק בנושאים בסדר הגודל של אונס והפלה .  לפיכך ,  ההנחה היתה שהבמאי האהוב יתקשה הפעם למשוך את הקהל ,  מה עוד שהתכנים הקשים של הסרט הקנו לו את הדירוג R ,  שמגביל את גילאי הצפייה בו .  אבל למרות כל זאת ,  טיילר שוב הצליח להפתיע ,  והדרמה הלא פשוטה לצפייה השכילה להכניס 20 מיליון דולר .
 מאחורי השלישייה הטרייה מתמקם  " Red ",  שממשיך להרשים במקום הרביעי עם הכנסות של 8.9 מיליון דולרים בסוף השבוע האחרון והכנסות כלליות של 71.9 מיליון דולר .  לעומת זאת , " Saw 3D "  ספג בסוף השבוע השני להפצתו ירידה צורבת של כ-66 אחוז בהכנסותיו ,  והוא ניצב במקום החמישי עם הכנסות של 8.2 מיליון דולרים בסוף השבוע האחרון והכנסות כלליות של 38.8מיליון דולר .  מיד אחריו עומד זוועתון נוסף ומצליח יותר , " פעילות על-טבעית 2 ",  שגרף בסוף השבוע האחרון 7.2 מיליון דולר והעלה בכך את מאזנו הכללי ל-77.2 מיליון דולר .
 גם הגרף של  " ג'קאס 3 "  מרשים בסך הכל ,  והוא שביעי בטבלה עם הכנסות של 5 מיליון דולר בסוף השבוע האחרון והכנסות כלליות של 110.8 מיליון דולר .  מאחוריו משתרך  " מכאן והלאה "  המאכזב של קלינט איסטווד ,  עם הכנסות של ארבעה מיליון דולרים בסוף השבוע האחרון והכנסות כלליות של 50.9 מיליון דולר .
 את הטבלה נועלים דרמת הספורט  " Secretariat ",  שמדשדשת במקום התשיעי עם הכנסות של ארבעה מיליון דולר בסוף השבוע האחרון והכנסות כלליות של 50.9 מיליון דולר ,  ו"הרשת החברתית ",  שסוגר את העשירייה עם הכנסות של 3.6 מיליון דולר והכנסות כלליות של 85 מיליון דולר ,  שצפויות לתפוח באופן משמעותי לאחר פרסום המועמדויות לאוסקר .
 ואם כבר מדברים על הפסלון המוזהב ,  הרי שהשבוע הגיע לארבעה אולמות בניו יורק ובלוס-אנג'לס אחד הסרטים החמים של עונת האוסקר   " 127 שעות "  של דני בויל  ( "נער החידות ממומבאי ")  ,  שבו מגלם ג'יימס פרנקו מטפס הרים שנקלע לקרב השרדות .  למרות הפצתו המצומצמת ,  גרף הסרט 265 אלף דולר ,  הרבה בזכות הדיווחים על כך שהוא מעלף את צופיו במובן המילולי של המילה ,  ולפחות כרגע נראה שהוא יעשה חיל גם כשיתגלגל בהמשך לכמות גדולה יותר של אולמות .
 
שוברי קופות : " מגה-מוח "  חכם יותר מכולם
שלושה סרטים חדשים ואטרקטיביים התחרו על הבכורה בסוף השבוע האחרון .  בסיום , " מגה-מוח ",  בדיבובם של וויל פארל ובראד פיט ,  ניצח את  " אל תלחצי אני בדרך "  של דאוני ג'וניור

