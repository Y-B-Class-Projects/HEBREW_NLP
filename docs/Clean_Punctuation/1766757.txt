איטליה :  ניצחון דרמטי ליובנטוס על לאציו
קראסיץ' הבקיע עמוק בתוך תוספת הזמן ,  יובה ניצחה 1:2 ועלתה למקום השני .  מילאן עם יתרון שש נק' אחרי 0:3 על בולוניה
לאחר שלושה משחקים שנערכו אמש  ( שבת )  ומהם יצאה הבשורה כי נאפולי נמצאת במירוץ האליפות ,  לאחר שהשיגה ניצחון חוץ 0:1 מרשים מול גנואה ועלתה למקום השני ,  נמשך היום המחזור ה-16 בליגה האיטלקית .  מי שפתחה את יום המשחקים הייתה המוליכה הגאה מילאן ,  שיצאה למשחק חוץ קשה מול בולוניה ,  אבל חזרה משם עם ניצחון 0:2 וביססה עוד מעט את מעמדה בפסגה .  המשחק המרכזי של המחזור סגר את הערב ובו יובנטוס ניצחה בתוספת הזמן 1:2 את לאציו ,  כשעוד לפני זה רומא גברה 0:1 על בארי .
 אצל הרוסונרי שום דבר לא משתנה .  לאחר שניצחו במחזור הקודם 0:3 את ברשיה משערים של קווין פרינס בואטנג ,  רוביניו וזלאטן איברהימוביץ' ,  עשתה היום מילאן את אותו הדבר בדיוק ,  הפעם מול בולוניה בחוץ .  הקבוצה של מסימיליאנו אלגרי הביסה 0:3 את הרוסובלו והנחילה לה הפסד בית ראשון העונה משערים של אותם השחקנים ובאותו הסדר בדיוק כמו שעשו לפני שבוע מול ברשיה .  מילאן שיפרה את מאזנה ל-36 נקודות ותשמור על הפסגה באופן בלעדי גם אחרי המחזור הנוכחי .
 הרוסונרי עלו ליתרון כבר אחרי תשע דקות ,  כשהגבהה מצוינת של זלאטן איברהימוביץ' מצאה ברחבה את קווין פרינס בואטנג .  הקשר הגרמני ממוצא גנאי שלח רגל ארוכה קדימה ובעזרת פקקי נעליו הצליח למצוא את הרשת בשער שהראה משהו על היכולות האתלטיות של השחקן הנפלא הזה .  שער שני לבואטנג במדי מילאן ,  כשאת הקודם כבש ב-0:3 של הקבוצה על ברשיה בשבוע שעבר .  המוליכה לא הורידה את הרגל מהדוושה ובדקה ה-35 כבשה את השני ,  כשהפעם בואטנג בתפקיד המבשל מצא את רוביניו אחרי מתפרצת והברזילאי בעט בין הרגליים של אמיליאנו ויויאנו וקבע 0:2 .  
מילאן הורידה מעט את הקצב במחצית השנייה ,  אך גם כך היא הצליחה לכבוש את השלישי בדקה ה-60 .  הפעם פירלו הכניס כדור עומק לאיברהימוביץ' ,  שניער בקלות את השומר שלו מיגל בריטוס ובעט לפינה הקרובה כדי לקבוע 0:3 ולשחזר את רשימת הכובשים ,  הסדר והתוצאה מהמשחק הקודם מול ברשיה .  בדקה ה-78 הצליחה המארחת להשיג פנדל לאחר שקלארנס סיידורף ביצע עבירה ברחבה .  מרקו די ואיו בעט את הבעיטה ,  אך כריסטיאן אביאטי הצליח להציל יפה .
 שתי קבוצות שניצחו בשבוע שעבר 1:3 ובשבת נסוגו מקום אחד בטבלה בעקבות ניצחונה של נאפולי ,  נפגשו באצטדיון האולימפי בטורינו וסיפקו משחק דרמטי .  ליובנטוס ,  שכבר ניצחה העונה את מילאן והשיגה תיקו מול אינטר ,  הניצחון הספיק כדי לעלות למקום השני עם יתרון ביחס השערים על פני נאפולי ולאציו .  המארחת פתחה נהדר ועלתה ליתרון כבר בדקה השנייה ,  כשג'ורג'יו קייליני ברח מהשומר שלו ונגח לרשת קרן שהגביה אלברטו אקווילאני .  
אלא שהתגובה של לאציו לא איחרה לבוא .  מרקו סטורארי שמט כדור קרן ,  סטפנו מאורי ניסה פעם אחת ומאורו זראטה גלגל לרשת כדי לעשות 1:1 בדקה ה-14 .  אלסנדרו דל פיירו היה קרוב ללהכריע בתוספת הזמן ,  אבל הפצצה שלו נעצרה על ידי פרננדו מוסלרה .  נגמר ?  לא אם שואלים את מילוש קראסיץ' .  הסרבי דהר בצד ימין ומזווית קשה ניסה להעביר כדור רוחב שמוסלרה הדף פנימה .  שער אומלל מבחינת השוער האורוגוואי ,  ניצחון גדול ליובנטוס .
 אחרי שני משחקים ללא ניצחון ,  הצליחה רומא להשיג בדוחק שלוש נקודות באולימפיקו מול בארי .  הג'אלורוסי חזרו הביתה וציינו ניצחון שישי ברציפות לעיני הקהל הביתי ,  למרות החמצת פנדל של הקפטן פרנצ'סקו טוטי בדקה ה-20 .  10 דקות לאחר מכן הבלם הברזילאי חואן הכריע את המשחק עם דחיקה מקרוב אחרי כדור חופשי של טוטי .  רומא הגיעה למצבים רבים נוספים ,  אך לא הצליחה להגדיל את התוצאה .  בארי עם 11 משחקים ללא ניצחון .
 משחקים נוספים :  
ברשיה - סמפדוריה 0:1לברשיה :  ניקולאס קורדובה  ( 13 ) 
לצ'ה - קייבו 2:3ללצ'ה :  אדוארד אופרה  ( 16 )  ,  איגנסיו פיאטי  ( 45 ו-69 )  .  לקייבו :  מריאנו בוגליאצ'ינו  ( 55 )  ,  דוידה מנדלי  ( 90 ) 
קליארי - קטאניה 0:3לקליארי :  ננה  ( 11 ,  27 ו-71 ) 

איטליה :  ניצחון דרמטי ליובנטוס על לאציו
קראסיץ' הבקיע עמוק בתוך תוספת הזמן ,  יובה ניצחה 1:2 ועלתה למקום השני .  מילאן עם יתרון שש נק' אחרי 0:3 על בולוניה

