 " יש מכרזים תפורים בשירות המדינה "
 נציב שירות המדינה שמואל הולנדר הוסיף : " אני האחרון שיגיד שכל המכרזים נקיים ,  אבל המצב כיום טוב לעין ערוך ממה שהיה בעבר ויש מגמה של שיפור "
" יש מכרזים פגומים בשירות המדינה ויש מכרזים תפורים ולא ראויים .  אבל להגיד שכל המכרזים תפורים זה ממש לא נכון "  - כך אמר אתמול נציב שירות המדינה ,  שמואל הולנדר ,  בפני השדולה הפרלמנטרית למאבק בשחיתות ציבורית .  
לדבריו , " אני האחרון שיגיד שכל המכרזים נקיים ,  אבל המצב כיום טוב לעין ערוך ממה שהיה בעבר .  באופן כללי יש מגמה של שיפור ,  אבל יש הרבה מה לתקן ".  
הולנדר הוסיף כי  " כל עובד שחושב כי היה פגם במכרז או נתקל במכרז תפור יכול להגיש לנו ערעור .  ביטלתי לא פעם ולא פעמיים מכרזים כי הגענו למסקנה שהערר מוצדק .  כמו כן ,  אנו משתדלים להדק את הפיקוח על המכרזים ,  ואף הידקנו את הפיקוח על משרות המאוישות בלא מכרז .  כיום מינוי פוליטי יכול להוביל לכתב אישום פלילי .  בעבר מינויים פוליטיים היו כמעט נורמה במקומות מסוימים ". הולנדר הוסיף כי  " לפעמים פתיחת חקירה משמעתית היא מהירה ,  יעילה ואפקטיבית יותר מפנייה למשטרה ,  שיש לה עומס אדיר ולא יכולה להתעסק בכל תחום ".  
באירוע נשאה דברים גם גבי אשכנזי מנציבות שירות המדינה ,  וסיפרה כי ב-2009 התקיימו 4,000 מכרזים שבהם 40 אלף מתמודדים .  לדבריה ,  הוגשו תלונות על 500 מכרזים בטענה כי הם תפורים .  
אמנון דה הרטוך ,  לשעבר ראש אגף תמיכות במשרד המשפטים ,  הציע דרך לצמצום הטיית מכרזים : " ביום הדיון בוועדת איתור או בוועדת מכרזים צריך כל מועמד למלא טופס שבו יציין למי הוא פנה בבקשה שיסייע לו כדי לזכות .  במקביל ,  כל חבר בוועדת האיתור ימלא טופס שבו יחשוף מי פנה אליו בבקשה לקדם את עניינו של מועמד .  במקרה כזה ,  הסיכוי שהמועמד ייקח סיכון ויפנה לאנשים שיקדמו את הבחירה באופן לא לגיטימי פוחת ,  כי הוא מסתכן ".  
יו"ר השדולה ,  ח"כ אריה אלדד  ( האיחוד הלאומי )  ,  אמר כי  " הדיווחים מהרשויות ומשירות המדינה אומרים ש'כל המכרזים תפורים' .  גם אם מדובר בהגזמה פראית ורק 50% מהמכרזים בשירות הציבורי תפורים אנו חיים בסדום ".  
אלדד הודיע שהשדולה תגבש הצעת חוק המתבססת על הצעתו של דה הרטוך .  לדבריו ,  לפי הצעת החוק ,  הטיית מכרז תהיה עבירה פלילית .  החוק גם יעניק למשרד הפנים סמכות לבטל מכרז שהתברר כי הוטה . " עלינו לסלק את 'מכונת התפירה' של המכרזים מעולם השירות הציבורי ",  קבע אלדד .  
יו"ר ועדת החוקה ,  ח"כ דוד רותם  ( ישראל ביתנו )  ,  הציע להפוך  " מכרז תפור "  לעבירה פלילית שיש עמה קלון . " כל ראש עיר יחשוב פעמיים אם שווה לו להפסיד את הקנדציה הבאה ",  אמר .  יועץ מבקר המדינה לשחיתות ציבורית ,  מאיר גלבוע ,  הציע לקבוע מספר מרבי של קרובי משפחה היכולים לעבוד במקביל במשרד ממשלתי .

" יש מכרזים תפורים בשירות המדינה "
 נציב שירות המדינה שמואל הולנדר הוסיף : " אני האחרון שיגיד שכל המכרזים נקיים ,  אבל המצב כיום טוב לעין ערוך ממה שהיה בעבר ויש מגמה של שיפור "
 
