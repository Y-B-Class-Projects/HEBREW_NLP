עיר הנוער
בזמן שהכדורסל האירופי עובר גלובליזציה מואצת ,  בזאגרב ממשיכים להתבסס על הצעירים המקומיים ,  וסומכים על בוגדנוביץ' ,  זובצ'יץ' וראדושביץ' ,  בני 20 ומטה ,  שיחזירו את ציבונה לימיה הטובים
ציבונה היא אחת מאותן קבוצות המשתייכות למועדון אקסקלוסיבי ,  של קבוצות שכבר שנים רבות נשארות נאמנות למודל ,  שבעיני רבים ייחשב לכזה שפס מן העולם ,  ומצליחות בכל זאת לשמור על תחרותיות גבוהה בבמה הראשית של אירופה :  היורוליג .  השמירה האדוקה על הצביון המקומי בכל הקבוצות ,  שאפיינה את הכדורסל האירופי לפני 20 או 30 שנה כבר כמעט ולא קיימת .  העולם ככפר גלובלי ,  אתם יודעים .
 ההסתמכות על שחקני בית קרואטים ממשיכה להתקיים בקפדנות בציבונה לאורך השנים ,  אבל אל נא לנו לעשות רומנטיזציה של הדברים .  אם לקבוצת הפאר הייתה היכולת הכלכלית ,  היה מתרחש גם בציבונה תהליך של  " התבוללות ",  בדיוק כפי שקרה אצל האימפריות האירופאיות של ימינו .  בציבונה חיים מהפה ליד ,  ולפעמים נדמה שאי אפשר לפתוח עונה בזאגרב ,  מבלי דיבורים על התפרקות כלכלית .  השמועות הללו יפוצו פעמים נוספות במהלך העונה ,  אחת לכמה חודשים ,  ובסופו של יום הכול יבוא על מקומו בשלום .  מן ריטואל שכזה .
 גם העונה הנוכחית החלה בדיבורים על קשיים כלכליים ,  ובאופן מפתיע ההמשך נראה בדיוק כמו בעבר .  ציבונה שרדה ,  החתימה בקיץ כמה קרואטים שקיבלו את המושכות ,  לצד שני שחקנים זרים שהשלימו את הסגל .  ציבונה פתחה את עונת היורוליג עם שרשרת הפסדים וכמה תבוסות מביכות ,  ביניהן משחק שבו קלעה 40 נקודות עלובות ,  שיא נקודות שלילי ביורוליג אי פעם עבור הקבוצה המארחת .  
מכל זה ,  מקבלים העונה בציבונה את הקרדיט מספר קרואטים צעירים ,  שעתידים להמשיך את השושלת המפוארת של שחקנים מצוינים שיצאו מציבונה .  ערב המחזור האחרון ביורוליג ,  לציבונה יש הזדמנות אחרונה להעפיל לטופ 16 ,  למרות הכול .  זו גם הזדמנות טובה לעשות היכרות עם החבר'ה שאמורים בעתיד לבוא לקחת את ציבונה אף רחוק יותר .  הרי לכם ,  ציבונה - הדור הבא .
 התפתחותו של בוגדנוביץ' כשחקן לא היתה שגרתית עבור שחקן קרואטי .  בוגדנוביץ'  ( 20 ,  2.00 מטר ,  גארד-פורוורד )  הוא עוד שחקן שנולד וגדל בבוסניה כנער  ( בדומה לשחקנים כמו זוראן פלאניניץ' ואמיר פרלדזיץ' )  ,  אך בסופו של דבר בחר לייצג נבחרת אחרת .  מיד לאחר שהרשים באליפות אירופה לקדטים ב-2005 במדי קרואטיה ,  עם 21 נקודות למשחק ,  נחטף על ידי ריאל מדריד ,  שהחתימה אותו על חוזה לחמש שנים .  בוגדנוביץ' החל לשחק בקבוצת הנוער של הבלאנקוס ,  כשבמקביל השתייך גם לקבוצת הבת של ריאל שמתחרה בליגה הספרדית השלישית .
 בוגדנוביץ' בילה ארבע עונות נוספות בקבוצות המשנה של ריאל ,  כשבעונה שעברה כבר היה הכוכב הבלתי מעורער של הקבוצה בליגה השלישית .  נחמד ,  אבל לא בדיוק הצלחה מסחררת .  בקיץ האחרון עוד הספיק בוגדנוביץ' להרשית 17 נקודות למשחק באליפות אירופה לעתודה ,  לפני שמסינה הגיע למדריד ,  ודווקא כשהגיעה שעתו לעלות לסגל הקבוצה הבוגרת ,  החליט האיטלקי שאינו מעוניין בשירותיו .  
ציבונה קפצה על המציאה ,  והשיבה את בוגדנוביץ' לקרואטיה ,  עם חוזה לחמש עונות .  בוגדנוביץ' מקבל 19 דקות לערב ,  ומשחק בעמדות הסקנד גארד והסמול פורוורד .  למרות שבוגדנוביץ' לא מוצא בינתיים את היד שלו ביורוליג  ( 34% בלבד מהשדה )  ,  מדובר בסקורר מוכשר שמסוגל לייצר נקודות במגוון דרכים .  בשבועות האחרונים בוגדנוביץ' מראה שיפור ביכולת ,  כל מה שצריך זו מעט יציבות ,  אולי גם יותר אקטיביות .  מעט מאוד דיבורים יש עליו בהקשר של ה-NBA ,  בגלל מחסור באתלטיות ,  אבל שלא יהיה ספק - לבוגדנוביץ' יש את כל הכישרון כדי להפוך עם הזמן לשחקן מהשורה הראשונה באירופה .
 הקשר של זובצ'יץ'  ( 19 ,  2.08 מטר ,  פורוורד )  עם ציבונה מתחיל קצת יותר מוקדם מזה של בוגדנוביץ' .  זובצ'יץ' הועבר לציבונה בגיל נוער מהיריבה זאדאר ,  שם החל למשוך את תשומת ליבם של הסקאוטים בטורנירים שונים .  לאחר מספר אליפויות אירופה לגילאי קדטים ונוער ,  בצירוף הופעה יפה במשחק השנתי של  " נייקי "  עם נבחרת העולם הצעירה מול זו האמריקאית ,  תויג זובצ'יץ' כאחד הכשרונות הגדולים של השנתון שלו .  בעונה שעברה קיבל טעימה ראשונית כשהשתתף במספר מצומצם של משחקים עם הקבוצה הבוגרת .  בקיץ האחרון גם הספיק להיות בורג חשוב בזכיה המרשימה של קרואטיה במדליית הארד באליפות העולם עד גיל 19 .  
את העונה הנוכחית פתח זובצ'יץ' בציפייה להפוך לשחקן רוטציה קבוע אצל המאמן פראסוביץ' ,  ובינתיים ההצלחה נראית מעורבת .  זובצ'יץ' מגיע ברוטציה רק לאחר חבר'ה ותיקים יותר בעמדת הפאוורד-פורוורד ,  כמו לוקשה אנדריץ' ו-ודראן ווקושיץ' .  הנתונים של זובצ'יץ' לא ממש מרשימים ,  וממחישים את חוסר המוכנות שלו לרמה הגבוהה ביורוליג פיזית ומנטלית כאחד .  מצד אחד הוא חלש מאוד פיזית ,  ומצד שני נראה כמו הד-קייס ,  שנוטה לברוח ממגע ולהשליך זריקות משלוש.אבל לא לחינם זובצ'יץ' מוזכר כמי שעשוי להפוך לבחירה בסיבוב הראשון של הדראפט .  זובצ'יץ' מחזיק בפוטנציאל גדול ,  ונראה כמו הפורוורד האירופאי המודרני ,  מהסוג שאוהבים ב-NBA .  יש לו משחק טוב עם הפנים לסל ,  מה שאולי גורם לאופטימיסטים לראות את עתידו של זובצ'יץ' בעמדת הסמול פורוורד .  הוא מחזיק באתלטיות מרשימה עבור שחקן אירופאי וביכולות התקפיות מצוינות . 
" לזובצ'יץ' יש אופי בעייתי ",  מספר ירון ארבל שצפה בפורוורד באליפויות הגילאים השונות . " הוא חושב שהוא מלך העולם ,  ועם גישה כזו קשה להגיע רחוק ".  כמו שזה נראה ,  בשלב הזה של הקריירה שלו זובצ'יץ' בעיקר צריך דמות חזקה שתסדר לו את הברגים בראש .  משם ,  הדרך יכולה להיות ורודה מאוד .
 ראדושביץ' הוא הצלע השלישית והפחות מדוברת בטריו הזה של ציבונה .  הגבוה הקרואטי  ( 19 ,  2.08 מטר ,  סנטר )  שהחל את דרכו בכדורסל בציבונה עוד בגיל ילדים ,  מעולם לא נחשב לכישרון נוצץ בעל יכולות מיוחדות .  בציבונה ,  לעומת זאת ,  ניסו לדחוף אותו כמה שיותר וכבר בעונת 2007/08 נכלל בסגל הרחב של הקבוצה הבוגרת .  גם בנבחרות הצעירות השונות של קרואטיה היה ראדושביץ' שחקן משלים ,  שעושה בעיקר עבודה שחורה .  זה המשיך גם בקיץ האחרון ,  בו כיכב לצד זובצ'יץ' באליפות העולם עד גיל 19 .  
כזה הוא גם היום ,  ראדושביץ' לא נראה מבריק או מוכשר במיוחד ,  אבל הקשיחות והאגרסיביות שלו חסרות לבוגדנוביץ' וזובצ'יץ' .  העובדה שראדושביץ' מקבל מפראסוביץ' דקות על בסיס קבוע מפתיעה משהו ,  והוא נראה כרגע כמי שמנצל את ההזדמנויות הנקרות בדרכו ,  אולי קצת בניגוד לשניים הקודמים .  לוקשה אנדריץ' הוא האופציה הראשונה של ציבונה בעמדת הסנטר ,  אבל ראדושביץ' נעזר בעובדה שדליבור בגאריץ' ,  עמוד החשמל הקרואטי ,  נפצע פעם אחר פעם ובנוסף מציג יכולת מאכזבת  ( כהרגלו )  ,  על מנת לקבל דקות 15 דקות משחק בערב .  
התקפית יש לראדושביץ' הרבה לאן לשאוף .  במצבו הנוכחי הוא חי בעיקר מנקודות זבל קלות מתחת לסל ,  ומתקשה לסדר לעצמו מצבי קליעה .  הגיוני מאוד שעם השנים יהפוך ראדושביץ' לשחקן הפחות טוב מבין השלושה ,  אבל לפחות בינתיים הוא מצדיק כמעט כל הזדמנות שהוא מקבל .  זה כבר סימן טוב להמשך הקריירה .
 
עיר הנוער
בזמן שהכדורסל האירופי עובר גלובליזציה מואצת ,  בזאגרב ממשיכים להתבסס על הצעירים המקומיים ,  וסומכים על בוגדנוביץ' ,  זובצ'יץ' וראדושביץ' ,  בני 20 ומטה ,  שיחזירו את ציבונה לימיה הטובים

