הנשים במגזר הציבורי שוות יותר 
תוספת שכר לאמהות
 >  >  לכאורה ,  ולכאורה בלבד ,  היום שבו הוחלט בהסכם בין האוצר להסתדרות על תוספת שכר לאמהות לילדים עד גיל 5 בסך של 300 שקל לאם לילד אחד ו-200 שקל נוספים לאם לשני ילדים עד גיל זה - הוא יום חג לאמהות העובדות .  זאת ,  מכיוון שמדובר בהטבת שכר המוענקת לאמהות העובדות בשירות הציבורי בלבד ,  כלומר עובדות מדינה ,  רשויות מקומיות וחברות ממשלתיות ,  אך לא לאמהות העובדות האחרות ,  העובדות בתעשייה ,  בהיי-טק ,  בתור עובדות קבלן בשירות הציבורי או העצמאיות .  אמנם מספר הנשים העובדות בשירות המדינה הוא 64.5% מכלל העובדים במגזר הציבורי ,  אך אין בכך כדי להצדיק את העדפתן על האחרות .  מספרן של הנשים העובדות המקבלות שכר באמצעות חברות כח אדם ב-2009 היה 17 אלף ,  מספר שאינו מבוטל גם כן .  תוספת השכר שאושרה נקראת  " תוספת מעונות ".  כלומר ,  היא נועדה לפצות את האמהות העובדות לילדים קטנים על ההוצאה הנגרמת בשל יציאתן לעבודה .  מטרה נעלה .  מטרה שלהשגתה נאבקים שנים רבות בישראל ,  בנימוק שמדובר בהוצאה לצורך ייצור הכנסה .  ואולם הוצאה זו היא נחלתן של אמהות עובדות רבות אחרות במגזר הפרטי .  ברור שלא כפי שהוסכם לגבי האמהות בשירות הציבורי ,  המעסיקים הפרטיים לא ייקחו על עצמם תשלום זה .  בעצם אין גם כל הצדקה שיעשו כן .  ראשית ,  מכיוון שמדובר בהטלת עלות נוספת על המעסיקים בעבור אמהות בלבד - כך תיווסף סיבה נוספת לאי רצונם של המעסיקים להעסיק נשים .  כמו כן ,  ההכרה בהוצאה הנגרמת למשפחה שבה שני בני הזוג עובדים צריכה להיות האינטרס של המדינה ,  והיא זו שצריכה לשאת בה .  זו הדרך לעודד הצטרפותן של נשים למעגל העבודה .  המדינה ,  החברה והכלכלה הם המרוויחים הראשונים ממיצוי הפוטנציאל של נשים במעגל העבודה .  עובדים רבים יותר מעלים את הצמיחה במשק - המשפחות משתכרות יותר וצורכות יותר .  כמו כן ,  גם אם מישהו יעלה בדעתו להטיל את הנטל על המעסיקים הפרטיים ,  הרי ניסיון העבר מלמד שתשלומים שהוטלו על המעסיקים לשלמם לעובדיהם ,  בדרך כלל לא בוצעו בפועל .  לכן ,  חגן של העובדות במגזר הציבורי נהפך ליום עצוב עבור העובדות האחרות .  אלה שלא זכו לעבוד בשירות הציבורי ואינן נהנות גם מהתנאים האחרים שמוענקים לאמהות העובדות בשירות הציבורי .  בצדק הן חשות בקיפוח .  ההטבה שניתנת לאימהות העובדות במגזר הציבורי פוגעת עוד יותר בעובדות האחרות ,  ויוצרת איפה ואיפה שאינה מוצדקת .  זו אפליה לרעה של העובדות במגזר הפרטי ,  ללא כל הצדקה ,  בנימוק שרירותי של השתייכות למגזר זה או אחר .  ידו של המעסיק הציבורי משגת לשלם ,  בעוד שלגבי האחרים זה עלול לפגוע ברווחיותם והם יסרבו לאמץ את ההסדר .  ההסדר שיש להחיל על האמהות העובדות הוא אוניברסלי ,  שחל על כולן .  בהיעדר מערכת של יום לימודים ארוך לכולם - חייב להימצא לכך פתרון באמצעות מערכת המיסוי .  בקלות רבה מדי הסכימו מנהיגות הנשים לוותר על ההישג של עו"ד ורד פרי ,  שלבקשתה קבע בית המשפט כי היא רשאית לנכות את הוצאות הטיפול בילדיה מהכנסתה החייבת במס .  גם אם שיטת הזיכויים הנהוגה כיום במס הכנסה אינה יכולה לספק מענה לכלל הנשים - ניתן למצוא פתרונות לכך במסגרת הסדרי מס הכנסה ,  מס הכנסה שלילי או ביטוח לאומי .  על האוצר וההסתדרות לבחון מחדש את ההסדר שעליו הוסכם .  הכותבת היא עורכת דין והיתה בעבר יו"ר נעמת

הנשים במגזר הציבורי שוות יותר 
תוספת שכר לאמהות

