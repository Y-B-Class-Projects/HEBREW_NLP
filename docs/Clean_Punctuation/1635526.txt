בנו של רצון :  חיפשו אותו ,  הנשים קלות דעת
במהלך דיון בביהמ"ש הביע יגאל רצון תמיכה באביו ,  החשוד בעבירות מין ובהחזקת נשותיו בתנאי עבדות .  מעצרו של האב הוארך בתשעה ימים .  השופטת : " רצון מסוכן לציבור "
  ( צילום :  טל אנגלנדר ,  עריכת וידאו :  רן צימט ,  קריינות :  אילן שניג ) 
מעצרו של גואל רצון ,  החשוד בהחזקת עשרות נשותיו בתנאי עבדות ובביצוע עבירות מין ,  הוארך היום  ( ראשון )  בתשעה ימים .  אל הדיון בבית המשפט השלום בתל אביב הגיע בנו הבכור של רצון ,  יגאל ,  הביע את תמיכתו באביו ואמר לו : " אבא ,  אני אוהב אותך ".  
" התקשורת חיפשה אותו ,  המדינה מחפשת אותו .  אני הייתי בבית ולא הייתה שם שום עבדות .  אני לא מאמין בזה .  אישה היא קלת דעת .  אני לא מאמין בשום דבר שאישה אומרת ",  הוסיף יגאל רצון בהתייחסו לחשדות נגד אביו . " אבא שלי בן אדם טוב והוא לא יעשה כאלה דברים .  אולי לחצו עליהן בחקירה ".  
במהלך הדיון טען נציג המשטרה טל סוחוליטקו כי מדובר בפרשה חמורה ביותר וכי לרצון מיוחסים יותר מארבעה מקרים של אינוס נשים .  לדבריו , " מה שרצון ביצע לכאורה בקורבנותיו גובל בביזוי מוחלט של כבוד האדם ".  
השופטת רחל גרינברג ,  שאישרה את הארכת המעצר ,  ציינה בהחלטתה : " מדובר במסכת ראייתית בה לחשוד השפעה כמעט ללא גבול על הנשים והילדים שהיו תחת מרותו ,  ושחרורו עלול למנוע מהם למסור עדות במשטרה .  אני דוחה את הטענה שהוא אינו מסוכן לכלל הציבור ",  הוסיפה השופטת . " גם את הנשים שהיו תחת שליטתו גייס תוך כדי שיטותיו בשכונת מגוריו ובמקומות אחרים בעיר ,  ובלשונו החלקה הצליח לשכנען להצטרף למה שנראה בעיני ככת ".  
" אחת הנשים העידה שרצון סבר שהאישה הוכיחה את עצמה כיון שהוא צועק ומשפיל אותה והיא שותקת .  עוד נאמר על ידי הנשים כי עד שלא נוכח לדעת שהן מוכנות לבטל עצמן בפניו כליל ,  מנע מהן דברים שונים ",  סיכמה השופטת גרינברג .  
הבעת התמיכה של הבן יגאל באביו נתפסת כחריגה בקרב בני משפחתו ,  על רקע הצהרת חלק מהנשים שברצונן להסיר מגופן את קעקוע דמותו של רצון .  נשים אחרות הסכימו באחרונה לפגוש את בני משפחתן ,  לאחר שהיו בנתק ממושך עימם ,  בהתאם לחוקי הבית הקשים .  
בשבוע שעבר המשיכו חוקרי ימ"ר ת"א של המשטרה לגבות את עדות הנשים ,  אשר לטענת המשטרה  " מחזקת את החשדות המיוחסים לרצון ומתארת את החיים תחת חוקיו הנוקשים ".  לדברי החוקרים  " לא מדובר בדבר מובן מאליו ,  שכן לא קל לנשים להטיל ברצון דופי ,  אך הן מתחילות להתפכח מהמצב בו היו נתונות .  כמה מהן אף אמרו לנו ולגורמי הרווחה שהצלנו את חייהן ".  
לרצון עשרות נשים וכ-40 ילדים ,  שהתגוררו בדירות שונות בתל אביב .  ב-13 בינואר פשטו חוקרי המשטרה על הדירות השוכנות במתחם של רצון בדרום העיר ,  בעקבות חקירה סמויה בת מספר חודשים .
 במהלך החקירה התבססה ,  לדברי המשטרה ,  תשתית ראייתית לכך שרצון ביצע עבירות אינוס בנשותיו .  הראיות שנאספו מצביעות כי הוא  " שולט שליטה ממשית בחיי הנשים ,  מכתיב להן את המותר והאסור ,  מפקח על תנועותיהן ,  מגביל את חירותן ומטיל סנקציות ועונשים שונים .  בין השאר ,  כתב ספר חוקים ובו קודי התנהגות לנשים ,  הכולל גם הוראות רבות על אופן התנהלות התא המשפחתי והעונשים בגין הפרת הכללים ",  אמרו במפלג התשאול של ימ"ר תל אביב  .
 עדכון ראשון :  12:54

בנו של רצון :  חיפשו אותו ,  הנשים קלות דעת
במהלך דיון בביהמ"ש הביע יגאל רצון תמיכה באביו ,  החשוד בעבירות מין ובהחזקת נשותיו בתנאי עבדות .  מעצרו של האב הוארך בתשעה ימים .  השופטת : " רצון מסוכן לציבור "
 
