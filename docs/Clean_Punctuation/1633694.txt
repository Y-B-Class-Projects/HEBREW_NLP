האיטי :  הרופאים מישראל ערכו כבר 70 ניתוחים
בית החולים הישראלי בהאיטי מטפל במרץ בניצולי רעידת האדמה .  עד כה טיפלו הרופאים והאחיות ב-210 בני אדם וביצעו 70 ניתוחים .  אנשי פיקוד העורף : " אפסו הסיכויים למצוא ניצולים "
  ( צילום :  רויטרס ,  עריכה :  רן צימט ,  קריינות :  אילן שניג ) 
הצוות הישראלי בהאיטי ביצע בימים האחרונים 70 ניתוחים בניצולים מרעש האדמה .  כך מסר הערב  ( שני )  סגן מפקד בית החולים של המשלחת הישראלית להאיטי ,  אלוף משנה ד"ר כרמי ברטל .  בשיחה מהבירה פורט או-פראנס אמר ד"ר ברטל כי  " זרם הפצועים הולך וגובר ,  ורבים צובאים על בית החולים שהקמנו מאז שעות הבוקר המוקדמות .  עד כה קלטנו 210 נפגעים ,  ביצענו 70 ניתוחים וארבע לידות .  המאפיינים של הפציעות נותרו דומים ,  חבלות ושברים בכל הגוף ". 
אלוף משנה ברטל ציין כי לא נוצר עדיין תיאום בין כל הגורמים המסייעים מרחבי העולם .  לדבריו , " רבים מהחולים מתחילים לגלות סימני זיהום בשברים ובמערכות חיוניות .  אנחנו מנסים לתאם הכל עם הארגונים מסביב ,  אבל אין תיאום .  חברנו לכוחות הקטנים והם מעבירים לנו את הפצועים הקשים יותר .  לרבים מהם נשקפת סכנת חיים .  התחלנו שיתוף פעולה יוצא מהכלל עם צוות אמריקאי והם עובדים איתנו כתף אל כתף ". 
ברטל סיפר על מספר מקרים מרגשים . " הגיעה אלינו צעירה בת 19 ששכבה במשך שישה ימים עם קיר בטון על היד .  ידה נכרתה בשטח ,  והיא הועברה אלינו במצב קשה .  כעת היא מתאוששת בהדרגה .  היתה לנו גם לידה של פג שמצבו כעת טוב מאוד ,  למרות משקלו הנמוך .  בית החולים חי ,  נושם ובועט ועמוס מאוד ,  ובהחלט מתבצעת עבודה קשה לא רק בבית החולים אלא גם בחוץ ,  במקום שבו מבצעים את המיון של כל הפונים ". 
על התנאים שבהם פועל הצוות הישראלי סיפר ד"ר ברטל כי  " אנחנו עדיין לא יודעים עד מתי נישאר כאן .  אנחנו מקווים שעם הגעת הצבא האמריקאי ,  העומס יילך ויקטן וכך יתבצע תיאום בין כל הגורמים .  הצוות שלנו לא גדול ,  אנחנו נותנים דגש מאוד גדול לעבודה .  העומס לא נופל על אותם אנשים לאורך הזמן .  בשעות היום עמוס מאוד ועם כניסת הלילה אנחנו נכנסים למשמרות ,  כך שאנשים יכולים לנוח .  אנחנו רואים פה המון רצון ומסירות ,  רצון לזרום וזאת בתנאים לא קלים .  אנשים באו לתת את כולם והם עושים את זה בצורה מדהימה ". 
מוקדם יותר הערב העריך ראש משלחת פיקוד העורף לזירת האסון בהאיטי ,  תת אלוף שלום בן אריה,כי אפסו סיכויים למצוא ניצולים נוספים .  לדברי בן אריה , " אנחנו נמצאים ביום הרביעי שלנו כאן ועברנו לשלב השני בו לדעתנו אפסו הסיכויים למצוא ניצולים חיים .  כעת עברנו לשלב של למידה ותחקור ,  כיצד אנחנו יכולים לקחת את הלקחים מכאן ולהפנים אותם בישראל .  כבר לא מגיעות אלינו פניות מאזרחים שקוראים לנו לבוא ולחלץ ניצולים ". 
תת אלוף בן אריה התייחס לאפשרות של אירוע דומה בישראל ואמר כי  " כל מבנה שהוקם בישראל שלא לפי התקנים ,  לא יעמוד בכזה רעש ויש לא מעט כאלה .  50% מהבנייה בישראל לא עומדים בתקן ואולי כדאי לשדר את התמונות מכאן ,  על מנת שישראלים יוכלו לדעת מה יכול לקרות למבנים שאינם מחוזקים ואינם בנויים לפי התקן ". 
ראש המשלחת להאיטי הוסיף כי ממשלת הולנד ביקשה לסייע בחילוץ של 18 אזרחים הולנדים ששהו באחד הבניינים שקרס וסיפר כי בית החולים הישראלי טיפל עד כה בלמעלה מ-200 בני אדם .  עם זאת ,  הכוחות במקום הצליחו לחלץ עד עתה לכוד אחד חי .  בפיקוד העורף ממתינים כעת לשלב השלישי בפעילות ,  שבמסגרתו הם יצפו כיצד בונה האו"ם עיר אוהלים לתושבי האיטי וזאת כדי ללמוד ולהפנים את הלקחים במקרה של רעידה דומה בישראל .  
בתוך כך ,  בעוד משלחות סיוע מכל העולם מנסות לחלץ ניצולים נוספים מתוך ההריסות ,  מתגברים בהאיטי האנרכיה ומעשי האלימות .  מאות אלפי ניצולים עדיין ממתינים לעזרה וסיוע ורבים אף מנסים לברוח מהבירה .
 הלילה תצא משלחת נוספת של צה"ל להאיטי .  המשלחת בראשותו של מפקד פיקוד העורף האלוף יאיר גולן ,  תכלול גם את מנכ"ל משרד הבריאות ד"ר איתן חי-עם וקצין רפואה ראשי תת אלוף נחמן אש .  המשלחת היוצאת תישא עמה תגבורת הכוללת תרופות וציוד נוסף .  עם הגעתה ,  תבחן המשלחת את הצרכים להם נזקקים צוותי הרפואה של צה"ל הנמצאים במקום .
 עדכון ראשון :  19:20

האיטי :  הרופאים מישראל ערכו כבר 70 ניתוחים
בית החולים הישראלי בהאיטי מטפל במרץ בניצולי רעידת האדמה .  עד כה טיפלו הרופאים והאחיות ב-210 בני אדם וביצעו 70 ניתוחים .  אנשי פיקוד העורף : " אפסו הסיכויים למצוא ניצולים "
 
