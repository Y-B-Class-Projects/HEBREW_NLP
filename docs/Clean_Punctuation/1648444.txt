משחק של דמעות
הניצחון על בני השרון העמיד באור מגוחך את הביקורת של אנשי ירושלים באשר למועד המשחק .  אור שקדי סוגר מחזור ומצדיע לג'ימי בקסטר ויוני ניר
כשהחליטו במנהלת ליגת העל על מחזור הצהריים בפורים הייתה נראית ההחלטה כמו עוד ניסיון להדמות ל-NBA ,  כשהמוצר שנמכר שונה לחלוטין .  במנהלת ראו קדימה ,  חשבו על אולמות מלאים בילדים שלא צריכים ללכת לישון מיד לאחר המשחק ,  ליצנים ותחרויות תחפושות באווירת החג ,  וקיוו גם לכדורסל טוב .  לאחר בחינת תוצאות המחזור ,  לא התוצאות על המגרש אלא יותר התוצאות ביציעים הכוללות את מידת העניין והשידורים ,  ניתן לומר שעוד החלטה אמיצה הסתיימה בהצלחה .
 אמנם לא כל האולמות היו מלאים ,  אבל בהחלט אווירת הקרנבל והילדים הקטנים שלא תמיד זוכים לראות כדורסל מליגת העל בשל השעה המאוחרת ,  המתיקו במעט את תמונות הכיסאות הריקים באולמות בגן נר ועין שרה בימים כתיקונם .  העובדה שבמנהלת עשו עוד צעד לכיוון הקהל מעידה על המחשבה הנכונה ,  גם שם יודעים שאם הלקוחות שאליהם נמכר המוצר לא יהיו מרוצים ,  לא יהיה צידוק לכל הענף הזה .  
במנהלת צריכים לקחת את הרעיון צעד קדימה  בפסח אמורים להיערך שני מחזורי אמצע שבוע בשל החג ,  שניהם בחול המועד ,  ואין הזדמנות טובה מזאת בכדי לחזור על התהליך .  ואם כבר מנסים ,  אז אפשר ללכת עד הסוף ולהעביר את אחד המשחקים במחזור לשעה 17:00 אחר הצהריים .  בתחילת העשור נעשה ניסיון עם משחק בשעה כזאת ,  והוא נחל הצלחה לא מבוטל בקרב ילדים .  אם ידעו לחלק את המשחקים בין הקבוצות בצורה סבירה ,  אנשים ייווכחו שלא חייבים לישון בצהריים ,  אלא אפשר גם לשחק כדורסל .
 לאחר המשחק בין מכבי חיפה להפועל חולון אמר אבי אשכנזי כי יוני ניר היה אחד השחקנים הבולטים בדוחות הסקאוטינג שלו ,  אך עדיין לא הצליח לעצור את הפורוורד המוכשר שרושם בשמונת המשחקים האחרונים 14 נקודות ו-6.5 ריבאונדים למשחק .  מלבד 20 הנקודות שהמטיר ניר על חיפה ,  הוא הצליח לתסכל את דבון ג'פרסון במשך שלושה רבעים עם הגנה חזקה והוכיח שגם אחרי שש עונות בליגת העל ,  בהן בילה בשש קבוצות שונות ולא הצליח לפרוץ ,  עדיין לא מאוחר להתקדם ולהשתפר .  אם ניר ימשיך בכושרו הטוב ,  גם אריק שיבק לא יוכל לפסוח מעליו כשיכנס את הנבחרת ,  במיוחד לאור מחסור הדקות החמור של אורי קוקיה בהפועל ירושלים .
 אבל סיפורו של יוני ניר אולי הוא הסיפור המייצג הטוב ביותר של שחקני הפנים הישראלים בליגת העל .  ניר הוא אחד משלושת השחקנים הצעירים הגבוהים המובילים שצמחו לקראת אמצע שנות ה-2000 ביחד עם אלישי כדיר וליאור אליהו ,  שכבר השכילו לפרוץ לפניו .  המשותף לכולם הוא הכישרון ההתקפי ,  אך לא מדובר בכישרון התקפי בסיסי של שחקן פנים ,  אלא בסוג של עיוות .  ליאור אליהו משתמש בקליעה לא טבעית ,  אלישי כדיר נע בלי סוף בתוך הצבע ,  כמו השחקנים הצרפתים החתוליים ,  ויוני ניר פיתח משחק קליעה עם הקרש באחוזים גבוהים .
 העובדה ששלושת השחקנים היו צריכים למצוא תחום במשחק שיבדל אותם משאר הליגה מצביעה על הבעיה בכדורסל הישראלי .  שחקני הפנים לא מספיק חזקים כדי לפתח משחק עם הגב לסל ,  והתנועות שלהם לא טבעיות כמו של השחקנים האירופאים שמשחקים בעמדת הפאוור פורוורד .  המבחן של האקדמיה באיגוד הכדורסל תהיה לפתח שחקני פנים שגם חושבים כמו שחקני פנים ,  ואז אולי הפרויקט ינחל הצלחה .
 את העונה שעברה סיים ארז מרקוביץ' כשהוא לא מקבל דקות ורואה את הפועל ירושלים בעיקר מקצה הספסל .  לאיש לא היה ספק כי הקבוצה שתקלוט את מרקוביץ' בעונה שלאחר מכן תקבל שחקן רעב שיוכיח לגיא גודס כמה טעה .  כשחתם בראשון לציון היה נראה כאילו הילד האובד שב הביתה לסיים את הקריירה בצורה מכובדת ,  ואף הבריק במשחקי האימון .  הכול היה בנוי לכך שהגבוה היחיד בכדורסל הישראלי העכשווי עם משחק פוסט אמיתי ,  יהפוך בחזרה לשחקן משמעותי בליגת העל .
 מרקוביץ' לא השתלב במערך של הכתומים .  מאז המחזור הרביעי לא קיבל באף משחק יותר מ-15 דקות ,  ובמשחקיו האחרונים בקבוצה לא ראה דקה מעבר לרבע הראשון .  המעבר שלו להפועל חולון היה נראה טבעי ,  אך בשני המשחקים עד כה קיבל מרקוביץ' ביחד 5 דקות ,  כשבניצחון על מכבי חיפה ביום שבת הוא עולה בשלב מסוים ל-30 שניות וחוזר לספסל ,  ממש כמו ילד שעולה מהנוער .  המעבר של הסנטר הג'ינג'י לחולוניה היה אמור להקנות לו דקות משחק ,  אך נראה שהוא מפספס את המטרה .  שתי קבוצות שלא משתמשות בו ?  זה אומר דרשני .  שעון החול של הקריירה של מרקוביץ' כבר מזמן החליף צד ,  ואם עד סיום העונה הוא לא יעשה מהפך מסוים ביכולתו ויקבל דקות משחק ,  בקיץ הבא כבר לא יהיו קבוצות שיהיו מוכנות להמר עליו בתור שחקן הפנים הישראלי המוביל .
 התמונה הכללית שעוברת בראשם של חובבי ענף הכדורסל כשהם חושבים על שחקנים אמריקאים ,  היא התמונה של השחקן שבא לעשות את העבודה ,  יסיים את העונה ויחזור לביתו שמעבר לים .  מי שמייצגים טוב מכולם את התמונה הזאת הם טרנס מוריס ועומאר סניד ,  שניים שלא היססו לעבור בין קבוצות שהציעו סכומי כסף גדולים יותר ,  גם אם הם צריכים בדרך לוותר על מקום שלכאורה נקשרו אליו .  סניד אף הגדיל לעשות כשהצהיר שכדורסל בשבילו זה עסק ,  ולפחות לא זרה מלח בעיני אותם אוהדים שהעריצו אותו וחלמו שיישאר בקבוצה בה שיחק עבור פחות ממה שהקבוצה היריבה הציעה .
 אל מול התמונה העגומה והלא רומנטית הזאת ,  ניצב ג'ימי בקסטר ,  אולי השחקן האמריקאי האחרון שמחזיר את המילה נאמנות בכדורסל הישראלי .  לפני כחודש המריא בקסטר כדי לשהות לצד אביו הגוסס ,  אך החליט לקצר את ביקורו בשל הנאמנות לקבוצתו עירוני אשקלון ,  וחזר לשורותיה בצהרי המשחק מול הפועל חולון .  תוך הצגת כדורסל טוב הוא הוביל את הקבוצה לניצחון .  
בסוף השבוע האחרון קיבל בקסטר את ההודעה על מות אביו ,  ואשקלון אפשרו לו לחזור למולדתו ,  אך הפורוורד ביקש להישאר ,  הוכיח שהוא מקצוען כשקלע 14 נקודות בהפסד לברק נתניה והמריא בחזרה לארצות הברית לא לפני שהוא יורד מהפרקט ממרר בדמעות .  במחילה מבקסטר ,  כי מדובר באדם שאיבד את היקר מכל ,  אבל יש לציין כי שחקנים כאלה מחזירים את הצבע והיופי לספורט ,  ולא נותר אלא להצדיע להם .
 את הקמפיין נגד מועד המשחק מול בני השרון פתחו בהפועל ירושלים לפני שבועיים ,  כשהבינו שהמשחק ייערך יומיים לפני המפגש הגורלי מול ולנסיה ביורוקאפ .  בהנהלת הקבוצה פנו למנהלת הליגה ,  שדאגה עד כה כי ירושלים תקבל לפחות שלושה ימים חופשיים לפני כל משחק יורוקאפ ,  אך במנהלת הבהירו כי הגוף המשדר  ( ערוץ 10 במקרה זה )  מכריע איזה משחק ישודר ,  והם דורשים שהמשחק בין ירושלים לבני השרון ישודר בפריים טיים .  בירושלים נאבקו ,  אך הבינו כי הפור נפל לפני החג .
 המאמן גיא גודס הכין את התירוצים לפני המשחק ,  אמר כי בחיים שלו לא חלם על סיטואציה כזאת ,  ושאינו יודע איך הוא ושחקניו יגיעו למשחק .  אבל גודס בעצמו מבין כי אם יש קבוצה שמסוגלת בליגת העל לעמוד במשימה הזאת היא הפועל ירושלים .  קבוצה עם שישה זרים שיכולים לשחק בכל משחק 40 דקות ,  ארבעה ישראלים שיכולים להתחלק בדקות ,  ועוד כמה צעירים מוכשרים שיכולים לתת כמה דקות של נשימה .  גודס הפנים ,  שלח את ליאו ליונס ואורי קוקיה למספר כפול מהדקות שהם מקבלים לאחרונה ,  אישר לפו ג'טר לפתוח בהפצצה בדקות הסיום וקיבל עזרה מהשופטים בדרך לניצחון .
 לראשי הפועל ירושלים והצוות המקצועי נקנח בעצה .  קבוצות יורוליג משחקות משחקים בהפרש של יומיים ,  וכך גם קבוצות יורוקאפ ,  ונדיר שנשמע מהן קולות שנראים כמו תירוצים לקראת הפסד .  אפשר ,  ואולי חובה ,  לא לבכות לפני משחק ,  להשאיר את התירוצים הקלושים בבית ולבוא לשחק את המשחק .  כשלא נותנים לשחקנים אליבי להפסד ,  אז הניצחון נראה הרבה פחות מפתיע .
 
משחק של דמעות
הניצחון על בני השרון העמיד באור מגוחך את הביקורת של אנשי ירושלים באשר למועד המשחק .  אור שקדי סוגר מחזור ומצדיע לג'ימי בקסטר ויוני ניר

