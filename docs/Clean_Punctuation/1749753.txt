בדרך לשביתה ?  ההסתדרות הכריזה על סכסוך עבודה ברכבת
 >  >  הסתדרות העובדים הכריזה בסוף השבוע על סכסוך עבודה ברכבת ישראל בעקבות כוונת הנהלת חברת הרכבת להפריט את מוסכי הרכבת ולהוציא את עבודות תחזוקת צי הרכבות למיקור חוץ .  לפני כשבועיים פנתה הנהלת הרכבת להסתדרות בבקשה לפתוח במשא ומתן להפרטה .  זאת ,  משום שאישור רכש 72 הקרונות הנוספים של הרכבת הותנה בידי הממשלה בהעברת התחזוקה שלו לידי הספק הפרטי .  מנכ"ל הרכבת ,  יצחק  ( חקי )  הראל ,  אמר כי ברכבת נחושים לבצע את המהלך : " רכבת ישראל לא תהפוך לחברת חשמל שנייה ".  ואולם יו"ר ארגון עובדי התחבורה בהסתדרות ,  אבי אדרי ,  דרש מהראל להצהיר כי אין בכוונתו להוציא את עובדי החברה לשירותי מיקור חוץ - ולא ,  תכריז ההסתדרות על סכסוך עבודה .  לאחר פרסום ההודעה על הכרזת הסכסוך מסר הראל : " איני מסוגל להבין את חוסר האחריות והקלות הבלתי נסבלת שבה מאשרת ההסתדרות סכסוך עבודה ,  ללא סיבה מוצדקת וללא קיום דיון ענייני בטענות ,  נציגות העובדים והנהלת הרכבת .  לצערי ,  למרות בקשותי לקיים דיונים משותפים לכל הצדדים - לא נקבע ולו דיון אחד .  לא נסבול פגיעה באלפי אנשים לטובת אינטרסים צרים של קומץ עובדים הפועלים מתוף ראייה חד צדדית ורצון לקדם את עצמם ".  בחטיבת התחזוקה ברכבת מועסקים 350 עובדים  ( 17% מכוח האדם ברכבת )  ותקציבה השנתי הוא 186 מיליון שקל  ( כ-18% מהתקציב השוטף )  .  פתיחת הקווים החדשים בין ראשון לציון לתל אביב ובין לוד ואשקלון לבאר שבע ,  ויישום תוכנית  " נתיבי ישראל ",  יגדילו משמעותית את נפח הפעילות ברכבת ,  ויחייבו את הרחבת מערך התחזוקה בעשרות עובדים נוספים .  זאת ,  למרות הביקורת שהופנתה בעבר נגד יעילות העבודה בחטיבה זו וניסיונות האוצר להוציא פעילות זו למיקור חוץ ,  על רקע השלכותיה הבטיחותיות והכלכליות .  גורם בממשלה אמר בשבוע שעבר כי אין מנוס מביצוע מהלך זה ,  והוסיף כי  " אם צריך ,  נתמודד עם השבתות ,  ונסתדר חודש בלי רכבות ".  הפנייה להסתדרות נעשתה על רקע החלטת רכבת ישראל לממש את האופציה לרכישת 72 קרונות נוספים מהחברה הקנדית בומברדייה תמורת כ-600 מיליון שקל .
 
בדרך לשביתה ?  ההסתדרות הכריזה על סכסוך עבודה ברכבת
nan
