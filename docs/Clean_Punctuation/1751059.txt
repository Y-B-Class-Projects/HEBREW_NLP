הלוף הצה"לי יצא לפנסיה ,  מי ימלא את מקומו ? 
חטיבת הלוגיסטיקה בצה"ל הציגה את החידושים האחרונים שייכנסו בשנה הקרובה לשימוש ביחידות השונות .  בין היתר ,  יחליפו הגולאש והשווארמה את הלוף ,  והחיילים יקבלו נעליים חדישות
אחרי שהלוף יצא מצה"ל באופן רשמי ,  הגיע הזמן להתרגל למנות הקרב החדשות :  גולאש בקר ,  שווארמה הודו וקציצות בקר ברוטב עגבניות .  בחטיבת הלוגיסטיקה בצה"ל הציגו היום  ( שלישי )  את החידושים הטכנולוגיים שצפויים להיכנס ליחידות בשנה הקרובה ,  וכצבא הצועד על קיבתו מי שגנבה את ההצגה היא מנת הקרב שתשנה את פניה בשנים הקרובות .  
ייצורו של הלוף המסורתי הופסק לאחר שהחיילים הפסיקו להשתמש בו .  הוא יוחלף בסדרה של מאכלי בשר ,  אשר יחוממו בעזרת מים חמים בשקיות טרמיות מיוחדות .  הטעם ,  כך אומרים ,  כמעט כמו בבית . 
" הרעיון היה לפתח מנות שהחיילים יאהבו ,  והכנתן תתבצע בקלות ",  אמרה ראש מדור מזון בחטיבת הלוגיסטיקה רס"ן דנה שטיינפלד . " המנות הללו כבר נמצאות במספר יחידות והתגובות שאנו מקבלים הן מאוד חיוביות .  אני מאמינה שבשנה הקרובה הן ייכנסו גם לשאר יחידות השדה ".  התירס והטונה ,  אגב ,  המוכרים כמרכיבים האהובים ביותר במנות הקרב ,  יישארו ,  ולצדם יוגשו גם חטיפי אנרגיה .
 פיתוח נוסף שצפוי להיכנס לשורות צה"ל ב-2011 הוא אוהלים סולאריים .  אוהל שכזה כבר קיים בבסיס האימונים של פיקוד מרכז בלכיש ,  ואוהל ניסוי נוסף הוצב באחרונה בצאלים .  על גג האוהל הורכבו פאנלים סולאריים עם בד הסוואה ,  אשר בעזרתם ניתן להדליק אור באוהל ,  ואף להטעין מכשירי טלפון סלולרים . 
" שמש לא חסרה לא בצאלים ולא בשום מקום אחר בארץ ,  אז למה לא לנצל את האנרגיה הזאת ?  ",  אמר רס"ן ערן סימון ,  ראש מדור ציוד הנדסי . " הפאנלים עובדים גם בימי עננות ובמקום לסחוב גנרטור כל נקודה ,  אפשר לחסוך בחשמל ולהיעזר בשמש ",  הוא הוסיף .
 כמו כן ,  הוצגו נעליים חדשות למערך החי"ר ,  כומתות משופצות שיגיעו לחיילים כבר בגיוס נובמבר הקרוב ,  ואפילו גרביים אנטי-בקטריאליים ,  מהסוג שלבשו הכורים הלכודים בצ'ילה .
 
הלוף הצה"לי יצא לפנסיה ,  מי ימלא את מקומו ? 
חטיבת הלוגיסטיקה בצה"ל הציגה את החידושים האחרונים שייכנסו בשנה הקרובה לשימוש ביחידות השונות .  בין היתר ,  יחליפו הגולאש והשווארמה את הלוף ,  והחיילים יקבלו נעליים חדישות

