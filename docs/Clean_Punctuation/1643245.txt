חריגות השכר בחברת החשמל ייפסקו ;  הפנסיה של העובדים תגדל ב-2.5 מיליארד שקל 
האוצר ,  ההסתדרות ועובדי חברת החשמל סיכמו עקרונית על הפסקת חריגות השכר בחברה ועל הצמדת הפנסיה למדד
 >  >  חריגות השכר בחברת החשמל יופסקו החל בפברואר והשבת כספי החריגות תגולם בשכר כלל העובדים בחברה - כך עולה מסיכום עקרוני אליו הגיעו בימים האחרונים הממונה על השכר במשרד האוצר אילן לוין ,  יו"ר ההסתדרות עופר עיני ,  יו"ר מזכירות העובדים הארצית בחברה דוד  ( מיקו )  צרפתי והמנכ"ל עמוס לסקר .  זאת ,  בתום משא ומתן שנוהל בין הצדדים מאז יוני סביב דרישת האוצר להפסיק הענקת הטבות שכר בגובה 175 מיליון שקל לעובדי החברה ,  והשבת סכום של כ-100 מיליון שקל בגין חריגות שכר ששולמו לעובדים מאז 2004 .  במקביל ,  סוכם על הצמדת השכר הפנסיוני של עובדי החברה למדד תמורת פיצוי של 8%-12% .  משמעות הסדר זה היא תשלום מיידי של כ-650 מיליון שקל לעובדים ,  ובמונחים אקטואריים ,  סכום המוערך ב-2.5-2.8 מיליארד שקל .  מדובר לפי שעה בהסכם שבעל פה ,  כשהוראת לוין על ניכוי החריגות משכר העובדים נותרה בעינה .  לפי ההסכם ,  יבוטלו הטבות השכר שלהן זכו עובדי חברת החשמל הוותיקים ,  כמו משכורת י"ד  ( מענק בשווי שתי משכורות )  ,  קידום דרגות חריג לגמלאים והכרה בהוצאות רכב ,  בעוד שעבור עובדים חדשים תוקם ועדה שתדון בפיצוי שיקבלו בתמורה לביטול זה .  באשר לניכוי החריגות מ-2004 ,  הרי שזה יבוטל תמורת ניכוי 0.3% מתוספת השכר שלה היו זכאים העובדים ל-2009 ,  וכן הסכמת העובדים לניכוי של 0.5% מכל תוספת שכר עליה יוסכם עם ההסתדרות במסגרת הסכם השכר החדש במשק .  באשר לשכר הגמלאים ,  זה יוצמד למדד המחירים החל ב-1 בינואר 2010 ,  כאשר הפיצוי לפנסיונרים בגין ההצמדה ינוע בין 8%  ( לבעלי דרגת שיא )  ל-12% לכל היתר .  עלות מהלך זה מוערכת בכ-650 מיליון שקל ,  ולכן מצבת התחייבויותיה הפנסיוניות עתידה לגדול בדו"חות הבאים בטווח של 2.5-2.8 מיליארד שקל .  על חריגות השכר העיר מבקר המדינה לפני כתשע שנים בדו"ח הביקורת שפירסם המשרד ל-1999 .  בעקבות פרסום הדו"ח הופסקו חריגות השכר לדרג הניהולי בחברה ,  ואולם הטיפול הנדרש ביתר עובדי החברה וגמלאיה נכנס להליך שימוע ממושך ,  כאשר  " תפוח האדמה הלוהט "  מועבר מממונה על שכר אחד לבא אחריו ללא הכרעה .  ביוני הורה לוין על הפסקת החריגות ,  אך בעקבות ההוראה הכריזה ההסתדרות על סכסוך עבודה ועל לוין הופעלו לחצים להשהות הדרישה ולאפשר את המגעים עם העובדים על יישום הרפורמה בחברת החשמל .  לוין ועיני סיכמו כי משרד האוצר יקפיא לחצי שנה את הדרישה ,  ויפתחו במשא ומתן .  העובדים יקבלו תוספת שכר של 1.7% בלבד ,  לעומת התוספת של 2% שיקבלו שאר עובדי המגזר הציבורי .  החלק בתוספת שלא יועבר לעובדים - 0.3% - הופקד בחשבון נאמנות .
 
חריגות השכר בחברת החשמל ייפסקו ;  הפנסיה של העובדים תגדל ב-2.5 מיליארד שקל 
האוצר ,  ההסתדרות ועובדי חברת החשמל סיכמו עקרונית על הפסקת חריגות השכר בחברה ועל הצמדת הפנסיה למדד

