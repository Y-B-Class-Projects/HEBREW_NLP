מדבר של דמעות
אין תחום בתרבות הישראלית שיודע טוב יותר מה פירוש להתייבש במדבר מאשר המוזיקה המסתלסלת .  אבל עכשיו ,  שהיא הגיעה לנחלה וכבשה את המיינסטרים ,  חגי אוזן נזכר בשנים הקשות
הרבה לפני שהפך לסמל תרבות ,  זוהר ארגוב היה כתם ששימש ככלי לכל דכפין להיכנס במוזיקה המסתלסלת .  זה היה הכי קל בעולם לראות את הנרקומן הזה ,  העבריין שריצה מאסר על אונס ,  ולקבוע שהמוזיקה המסתלסלת היא רעה חולה בתרבות הישראלית  מוזיקה שהיא פס קול לעבריינות .  לדעה הקדומה הזו היתה השפעה גדולה מאוד והיא גרמה לתעשיית הענטוזים להתבייש בעצמה על לא עוול בכפה .  כפועל יוצא מכך ,  המוזיקה המסתלסלת מצאה את עצמה בתהייה וטעייה ארוכת שנים שהמשיכה עד כמעט אמצע שנות התשעים .  נעשו ניסיונות לכבס את המוצר ולהציג צליל נקי ,  אלגנטי וחף מכל פשע  מין מוזיקה כזו שעושה נעים ,  כלום מעבר לזה .  לצורך כך גויסו זמרים כמו חיים משה ,  אבי פרץ ,  אנטוניו ורונית ,  אלכס ואלי לוזון שהציגו חזות לבנה למוסיקה שהושחרה על ידי זוהר .  השיא היה כשחיים משה ,  שהתחיל את הקריירה עם  " לינדה ,  לינדה "  בערבית מלאה בכבוד ,  פתאום שר את  " כל נדרי "  כאילו היה ירדנה ארזי .  משה לא נעצר שם והוציא אלבום חזנות אשכנזי   " ממעמקים ".  במקביל ,  זמר כמו ישי לוי ,  בעל אורח החיים הבעייתי ,  הוסתר היטב כדי לא לפגוע בתדמית המתהווה .  במקומו ניצב אחיו נתי לוי ,  שגילם את דמות הילד הטוב .
 מבחינה תקשורתית ,  המהלך די הצליח .  חיים משה זכה להצלחה גדולה ואיתו עוד שמות חדשים שזכו לחיבוק אוהב ,  ביניהם הזמרת אביבה אבידן שכל קשר בינה לבין סלסולים מקרי בהחלט  או יותר נכון ,  אופורטוניסטי בהחלט .  כך ,  ההליכה במדבר האמנותי נראתה ארוכה מתמיד ואפילו פטה מורגנה לא נשקפה באופק .  אלא שהקהל קלט את הצביעות ולא יצא פראייר .  מול נסיקתו של חיים משה ,  זכה ישי לוי להערצה גדולה .  היו שראו בו ממשיך דרכו של זוהר ארגוב  לא רק בגלל השימוש בסמים אלא גם מבחינה אמנותית .
 הבום הגדול היה עם עופר לוי וזהבה בן שהפכו את הצליל המסתלסל לחריף ביותר אי פעם .  הוא היה כל כך חריף שמעבר להתעלמות התקשורתית האוטומטית ,  גם בן וגם לוי נדחו על ידי הנהגת הצליל החדש בראשותו של יוני רועה .  אותו רועה ,  אגב ,  היה אחד מאבות המושג  " מוזיקה ים תיכונית "   מושג שמנסה ,  קודם כל ,  לא לפגוע .  הוא ניסה להציג תמונה דביקה באווירה חייכנית המלווה בכפיים של שירה בציבור  בדיוק ההיפך ממה שהמוזיקה המסתלסלת מייצגת .  אבל ממש כמו ההגנה שמיתנה את דרישותיה ערב קום המדינה כך אנשי המוזיקה הים תיכונית הסתפקו בשעות שידור זניחות וגטאות מוזיקליים .  המקבילה המסתלסלת של האצ"ל ,  לעומת זאת ,  דרשה יותר והפילוג בשטח היה עצום .  שתי תפיסות עולם התנגשו אחת בשנייה וכדורי  " התאשכנזות "  שרקו ליד האוזניים .
 לקח עוד הרבה זמן עד שתופעת המוזיקה הים תיכונית נעלמה כמעט לחלוטין .  חיים משה הבין את טעותו ולא חזר עליה יותר .  הקהל סלח לו .  המוזיקה המסתלסלת של היום קרובה יותר מתמיד למהות שלה מהבחינה הזאת שהיא חסרת בושה .  אפילו זוהר ארגוב ,  שלא זכה להיכנס לארץ המובטחת ,  היה מרוצה מההתקדמות .
 
מדבר של דמעות
אין תחום בתרבות הישראלית שיודע טוב יותר מה פירוש להתייבש במדבר מאשר המוזיקה המסתלסלת .  אבל עכשיו ,  שהיא הגיעה לנחלה וכבשה את המיינסטרים ,  חגי אוזן נזכר בשנים הקשות

