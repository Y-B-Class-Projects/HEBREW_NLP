בריאן כוכב תחתון :  על האלבום החדש של בריאן פרי
גם כל השמות המפוצצים שהגיעו להתארח ב"אולימפיה ",  האלבום החדש של בריאן פרי ,  לא מצליחים להוציא אותו מהאייטיז
עברו שמונה שנים מאז הוציא בריאן פרי אלבום של חומרים חדשים .  האלבום האחרון שלו ,  Dylanesque ,  הוקדש כולו לשירי בוב דילן .  ועתה פרי בן ה-65 חוזר עם אלבום חדש , " אולימפיה "  שמו - יש להניח שעל שם הציור המפורסם של מאנה ,  אחרי הכל יש בו בחורה עירומה .
 עברו הרבה שנים ,  הכוונות ברורות ,  והציפיות גבוהות .  מושגים מיתיים ומלאי מסתורין כמו  " אולימפיה "  ו"אלפאוויל "   ( אחד משירי האלבום )  מתכתבים עם Avalon  האלבום האחרון של רוקסי מיוזיק מ-82' .  השירים מתרחשים בחצות או עם עלות השחר .  הכל מסביב עדיין מנצנץ באורות של חיי הלילה דקדנטיים ,  אלא שבריאן פרי נשמע קצת מותש .
 לחלקים מ"אולימפיה "  מרכז סביבו בריאן פרי את מרבית ההרכב המקורי של רוקסי מיוזיק ,  כולל בריאן אינו .  גם הגיטריסט פיל מנזנרה והנשפן אנדי מקקיי כאן .  זו הפעם הראשונה שארבעתם מנגנים יחד מאז For Your Pleasure של רוקסי מיוזיק מ-73' ,  אבל מעבר להיותה פיסת טריוויה ,  העובדה הזאת לא מעידה דבר על האלבום .  אם כבר ,  הוא מתכתב עם החומרים המאוחרים של רוקסי מיוזיק  ( הרבה אחרי שבריאן אינו עזב )  ועם שנות הסולו של פרי ,  ולא עם ימי הארט-רוק הקלאסיים של רוקסי מיוזיק .
 חבריו הוותיקים של פרי לרוקסי מיוזיק אינם הנגנים האורחים היחידים באלבום החדש שלו .  You Can Dance ,  הפותח את האלבום ,  הוא מעין גירסה מחודשת של טראק של די.ג'יי הל הגרמני ,  לו תרם פרי את קולו בתחילת השנה .  בגרסה של פרי מנגנים לא פחות מאשר שני באסיסטים כוכבים :  פלי מהרד הוט צ'ילי פפרז ומאני מהסטון רוזס/פריימל סקרים .  אבל אי אפשר לזהות את נגינתם .  זה נכון לגבי שניהם ,  וזה נכון לגבי כל יתר האורחים החשובים שיצוצו לאורך האלבום  ( בינהם נייל רודג'רס ,  איש להקת הדיסקו שיק ואחד המפיקים החשובים בהיסטוריה של המוזיקה הפופולרית )  .  האורחים היחידים שהשאירו חותם אישי הם הסיזר סיסטרס ,  שכתבו ביחד עם פרי את ההמנון הקאמפי Heartache by Numbers .
 בגדול ,  אף נגן לא בולט כאן או באמת תורם משהו אישי .  כולם הופכים לחלק מהטקסטורה האפלולית של האלבום ששואבת את כוחה מהמיתוס של בריאן פרי .  ובמקרה של You Can Dance או Shameless  קטע דאנס בהפקת גרוב ארמדה  מה שלא עושים השירים עצמם ,  עושות הכוסיות בקליפ .  הקריצה ל"Don't Stop the Dance "  ושאר להיטי האייטיז של פרי ,  נמצאת בכל תנודת מותניים או שרבוב שפתיים של הדוגמניות בקליפ .  
לא רק המוזיקה והקליפים של  " אולימפיה "  מתכתבים עם ההיסטוריה של פרי אלא גם העטיפה .  עטיפת האלבום החדש היא פראפרזה של עטיפת אלבום הבכורה של רוקסי מיוזיק  ובמידה רבה של כל עטיפה שלהם לאחר מכן  אך בטוויסט אייטיזי מובהק .  על עטיפת האלבום החדש מתנוססת קייט מוס בליפסטיק אדום בוהק ופתייני ועיני חדר שינה .  היא שרועה על מיטה כשענק יהלומים מנקר עיניים לצווארה .  העטיפה מחיה את אסתטיקת חוג הסילון הסליזית ,  כשסקס וכסף גדול התערבבו זה בזה במישמש יוקרתי וחולני שהתאים בול לתפיסת העולם האייטיזית .  אנחנו אולי כבר לא חיים היום במציאות של  " שושלת ",  אבל נראה שבריאן פרי עדיין שם .  והאלבום החדש נשמע כמו פסקול ראוי להוללות הג'קוזי של הימים ההם .
 מאז ומעולם היתה לשירים של בריאן פרי איכות חמקמקה .  ההפקה של רבים משיריו גורמת לכך שהם נחווים כמו שיחה בבר אפל באישון ליל ,  כשהחושים כבר מעורפלים על ידי כמה כוסיות והראייה מטושטשת כתוצאה מהתאורה המעומעמת .  זה חלק מהחן של פרי ,  אבל כשמבעד לערפול החושים הזה לא צומח שיר ראוי ,  נשארים עם האנג-אובר מיותר .  וזו בדיוק התחושה שעולה מחלק גדול משירי האלבום החדש ,  בינהם  " אלפאוויל ",  עליו עבד פרי עם בריאן אינו ודייב סטיוארט מהיוריתמיקס ,  וMe Oh My ,  בו מייללת הגיטרה של דיויד גילמור מפינק פלויד ,  ובריאן אינו מנגן בסינתיסייזר .  פה ושם יש כמה שירים יפים ,  אך חלקים גדולים מדי מהאלבום הולכים לאיבוד במסך עשן .  אווירת הדקדנס אפקטיבית כתמיד ,  ההפקה נשמעת מיליון דולר ,  אבל הריגוש שטחי והתוכן דל .
 העובדה המצערת הזאת בולטת במיוחד בנקודת השפל של האלבום :  הקאבר לSong to the Siren של טים באקלי .  למרות שבשיר מנגנים שלושה גיטריסטים בעלי שם עולמי  דיויד גילמור ,  פיל מנזנרה וג'וני גרינווד מרדיוהד  התחושה היא כאילו פרי מבצע את השיר מתוך שינה .  הביצוע שלו מן הסתם לא עושה חסד עם המקור ולא מגיע לקרסוליים של הגרסה הדפיניטיבית עבור כל מי שגדל באייטיז :  זו הנפלאה של This Mortal Coil  ( פרויקט של הלייבל 4AD )  ,  בביצועם של הקוקטו טווינז .
 לבריאן פרי עדיין יש את הסטייל ,  השיק והאסתטיקה .  הוא רק צריך שירים קצת יותר טובים ,  ואולי לשתות אספרסו חזק שיעיר אותו לפני שהוא נכנס לאולפן .
 

בריאן כוכב תחתון :  על האלבום החדש של בריאן פרי
גם כל השמות המפוצצים שהגיעו להתארח ב"אולימפיה ",  האלבום החדש של בריאן פרי ,  לא מצליחים להוציא אותו מהאייטיז

