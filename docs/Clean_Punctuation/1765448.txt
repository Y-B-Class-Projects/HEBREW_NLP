כבאים : " הבעיה לא מתחילה בציוד ,  אלא במפקדים "
 משרדי הממשלה הגיבו לדו"ח מבקר המדינה על מערך הכיבוי והודיעו כי יפעלו לתיקון הליקויים שפורסמו בו .  אך קציני כיבוי ברחבי הארץ בטוחים : " זה לא מספיק .  יש להחליף את שדרת הפיקוד "
  ( צילום :  אדריאן הרבשטיין ,  שלומי גבאי ,  גדעון צנטנר ,  שי מכלוף ,  רויטרס .  עריכה :  גדי וינסטוק .  קריינות :  אביב אברמוביץ' ) 
משרדי הממשלה ,  חברי הכנסת וגורמים במערך הכיבוי התייחסו בצהריים  ( רביעי )  לפרסום דו"ח מבקר המדינה העוסק במערך שירותי הכיבוי וההצלה .  משרדי הממשלה הודיעו כי יפעלו לתיקון הליקויים ולהקמת רשות הכבאות הארצית ,  ואילו הכבאים הודו על הבדיקה ,  אך התריעו כי היא איננה מספיקה וכי יש להחליף את שדרת הפיקוד הבכיר במערך .
 דו"ח המבקר קבע כי מחדל הכיבוי  " רובץ בראש ובראשונה לפתחם של משרד הפנים והשר העומד בראשו "  אלי ישי ,  אך הצביע גם על  " מנהל בלתי תקין לחלוטין ,  בעיקר אצל מקבלי ההחלטות בממשל הישראלי .  הדו"ח חושף גם  " ליקויים מהותיים לעניין היערכותם הארגונית של שירותי הכבאות ,  וכן נמצאו חוסרים בכל הנוגע לכוח האדם בהם ,  לפריסת התחנות ולכלי רכב וציוד ,  שבגינם עלולה להיגרם פגיעה חמורה מאוד בכשירותם המבצעית של שירותי הכבאות בעת חירום ".  
קצין כבאות מאזור השרון ציין בפני וואלה !  חדשות כי הבעיה היא דווקא בקציני הכבאות המפקדים בשירות הכבאות הארצית והאזורית .  לדבריו , " המבקר כנראה לא ראה מה נעשה בתחנות בארץ .  הבעיה לא מתחילה בציוד .  הבעיה מתחילה בחומר האנושי .  מתמנים מפקדי שירותי כבאות על פי מפתח פוליטי .  ללא השכלה ,  ללא יכולת מנהיגותית .  לא בוחנים עד כמה הם מתאימים ,  הם מתרפסים לפוליטקאים שמנהלים אותם .  מה ששירותי הכבאות צריכים זה קודם כל להחליף את שדרת הפיקוד הבכירה .  המבקר צודק ,  מערך הכבאות לא בנוי לקלוט אירועים בסדר גודל כזה .  אבל הנציבות הייתה צריכה להכין את המערך למצבים כאלו ". 
קצין כיבוי מהצפון אמר כי  " המבקר לא מחדש כלום .  מבחינת פיקוד העורף ,  מאז מלחמת לבנון השנייה חידדנו את הקשר וניסינו לבנות מענה לחירום במגבלות הקיימות .  יש בעיות של מחסור בתקנים ובכלי רכב ישנים .  אין ספק ,  אלו עובדות בשטח .  אני מאמין שהדו"ח הזה ישנה את התמונה .  יבינו שזה לא שמועה שמישהו זרק לאוויר ,  המבקר חקר ,  בדק וזו עובדה כי פה יש עניין של סכנת חיים .  זה עיתוי טוב מאוד ליציאת הדו"ח .  בזמן אחר לא בטוח שהיו מתייחסים אליו ,  כולל בתקשורת .  מתי פתחו שידור חי לפרסום דו"ח ?  זה מקסימום היה שורה שרצה למטה ". 
ממשרד הביטחון נמסר בתגובה לדו"ח כי  " משרד הביטחון מודה למבקר המדינה ועובדי משרדו על הכנת דו"ח הביקורת בנושא היערכות שירותי הכבאות וההצלה לשעת חירום .  משרד הביטחון פועל כמתבקש בדו"ח ויסייע ככל שיידרש למשרד הפנים ,  האוצר ושאר המשרדים הרלוונטים על מנת ליישם את החלטת הממשלה להקמת רשות ארצית לכבאות והצלה במטרה לארגן את מערך הכבאות באופן שיתאים ליעודו .
 גם דובר צה"ל טען כי כי  " בפיקוד העורף ילמדו את האמור בדו"ח ויתייחסו אליו ברצינות הראויה לכלל ההמלצות וההערות במטרה ליישמן באופן מלא .  חלק ניכר מהנושאים שהועלו בדו"ח נמצאים בתהליכי טיפול מתקדמים בפיקוד העורף ". 
ממשרד האוצר נמסר כי  " משרד האוצר סומך את ידיו על דו"ח המבקר ועל קביעתו החד משמעית בדבר הצורך ברפורמה מקיפה במבנה שירותי הכבאות בישראל .  הדו"ח חייב להוביל לביצוע מיידי של הרפורמה ,  שתיתן מענה הולם לצרכי הגנת העורף בעת שגרה ובעת חירום ביטחוני גם יחד .  משרד האוצר יפעל ליישום הדו"ח על כל היבטיו ויסייע למשרד הפנים ,  למשרד הביטחון ולמשרד לבטחון פנים ביישום מסקנותיו ,  ובראשן הקמת שירות כבאות ארצי בכפוף להחלטות הממשלה שיתקבלו בעניין ". 
ראש עיריית חיפה יונה יהב אמר בתגובה לדו"ח כי  " הגיע העת שדו"חות מבקר המדינה במדינת ישראל ,  יפסיקו להיות חבל תליה ויהפכו לכלי ניהולי .  במידה וכך נמשיך לנהוג ידרשו עצים רבים לאשמים וסביר להניח שלא יספיקו העצים שנותרו ביערות הכרמל.כשנפסיק לתלות ונבין שדו"חות המבקר חשובים קודם כל ככלי ניהולי ,  יתחילו במדינה להפיק לקחים ולתקן ליקויים .  אין מקום לעוד ועדות חקירה ,  זו העת למנות צוות מקצועי שיגיש תוך שלושה חודשים תכנית מפורטת להקמת רשות כיבוי לאומית ,  ומיד לאחריה לתקצבה ולהתחיל בעבודה ",  אמר ראש עיריית חיפה .
 ח''כ מירי רגב  ( ליכוד )  שהודיעה כי תגיש הצעת חוק ליצירת אזור חיץ בין יערות לבתים ,  אמרה בתגובה לדו"ח מבקר המדינה ,  כי  " הכתובת שהייתה על הקיר כבר נשרפה מספר פעמים .  זה לא סוד שמערך הכבאות נחשב כמערך התנדבותי וצריך להיחשב כמערך מקצועי ,  חלק אינטגרלי מהמענה שהמדינה תיתן לטיפול בשריפות והצלת חיי אדם .  זה לא הזמן לעסוק בעריפת ראשים ,  הטיפול באסון הנורא הזה חידד את ההזנחה הפושעת לאורך השנים במערך הכבאות ". 


כבאים : " הבעיה לא מתחילה בציוד ,  אלא במפקדים "
 משרדי הממשלה הגיבו לדו"ח מבקר המדינה על מערך הכיבוי והודיעו כי יפעלו לתיקון הליקויים שפורסמו בו .  אך קציני כיבוי ברחבי הארץ בטוחים : " זה לא מספיק .  יש להחליף את שדרת הפיקוד "
 
