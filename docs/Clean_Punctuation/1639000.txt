שחר פאר : " קיבלנו הגרלה סבירה "
 הטניסאית תתמודד עם נבחרת הפדרציה נגד הולנד ,  סלובניה ובולגריה במאבק על חזרה לבית העליון .  מור : " כל משחק פתוח "
 נבחרת הנשים בטניס זכתה היום  ( שלישי )  להגרלה נוחה בשלב הבתים של הבית האירופאי/אפריקאי בגביע הפדרציה .  הטורניר ייצא לדרך ביום רביעי בפורטוגל ,  כאשר 16 הנבחרות בבית חולקו לארבעה בתים .  ישראל שובצה לבית יחד עם הולנד ,  סלובניה ובולגריה ,  כאשר הבית ישוחק בשיטת ליגה .  ארבע מנצחות הבתים יעלו לחצי הגמר ,  כאשר שתי הנבחרות שינצחו יעלו לפלייאוף על העלייה לבית העליון השני  ( 9-16 )  ,  שיתקיים בסוף אפריל 2010 .  
על הנייר ,  הנבחרת של שחר פאר ,  יוליה גלושקו ,  קרן שלמה וחן אסטרוגו ,  נחשבת למועמדת חזקה לסיים במקום הראשון בבית .  הטניסאית הבכירה בנבחרת הולנד היא ארנצ'ה רוס ,  המדורגת במקום ה-117 בעולם ,  ובעקבות היעדרותה של מיכאלה קרייצ'ק ,  השחקנית השניה שלהן מדורגת 369 בעולם .  את בולגריה מובילה צבטנה פירונקובה המדורגת 112 בעולם ,  כאשר דיה אבטימובה מדורגת 263 בעולם .  פירונקובה הפסידה לפאר ממש לאחרונה ,  בסיבוב השני של אליפות אוסטרליה הפתוחה .  לפי הדירוג ,  סלובניה דווקא נחשבת לנבחרת החזקה בבית ,  כאשר הטניסאית הבכירה היא פולוניה הרצוג ,  המדורגת 63 בעולם ,  עם זאת שחר פאר ניצחה אותה בקלות בתחילת השנה באוקלנד .  
ראוי לציין כי מלבד שחר פאר ,  נבחרת ישראל לא מציבה נבחרת שנחשבת לחזקה במיוחד ,  אבל אי אפשר להתכחש לעובדה שההגרלה הייתה יכולה לזמן לה נבחרות עם שחקניות טופ 10 כמו דנמרק של קרולינה ווז'ניאקי ובלארוס של ויקטוריה אזרנקה .
 הנבחרת כאמור תפתח את הופעותיה ברביעי נגד סלובניה ,  ובהמשך תפגוש את בולגריה ואת הולנד . " זו הגרלה סבירה ,  היה יכול להיות קשה יותר וגם קל יותר ",  אמרה שחר פאר עם היוודע תוצאות ההגרלה . " עכשיו כשהכל הוחלט ,  הדבר החשוב ביותר הוא שנבוא לכל משחק בפני עצמו ,  שכל אחת תיתן את המקסימום ואז התוצאות כבר תגענה ". 
קרן שלמה הסכימה גם היא עם פאר ,  והוסיפה : " ההכנות היו טובות ,  ההגרלה סבירה ואני חושבת שאם נשחק טוב נוכל לנצח כל נבחרת ".  הקפטן ליאור מור הוסיף : " ההגרלה בסדר ,  היינו יכולים לקבל הגרלה טובה יותר כמובן .  בסך הכל כל מפגש הוא פתוח וכל נבחרת יכולה לנצח .  ההכנות שעשינו הן מצוינות ,  הכי טובות שיכולנו לעשות .  שחר נראית בכושר מצוין ושאר הבנות נלחמות כדי לשחק ".  
" זו נבחרת חדשה וצעירה ועבורנו זה חידוש מרענן שיכול לקחת אותנו למקומות טובים ולייצר מומנטום לשבוע הארוך הזה ",  הוסיף מור . " מחר יהיה לנו את המשחק הקשה ביותר בבית .  אם נתחיל טוב וננצח ,  אז המשך השבוע יהיה טוב גם הוא ".  תומר דנק ,  מאמן הנבחרת ,  הוסיף : " ההגרלה מעניינת .  על פניו נראה שהבית בהחלט מאוזן .  עשינו הכנה טובה ואנחנו מרגישים מוכנים .  האווירה טובה ומה שבטוח הוא שניתן את המקסימום בכל מפגש ". 

שחר פאר : " קיבלנו הגרלה סבירה "
 הטניסאית תתמודד עם נבחרת הפדרציה נגד הולנד ,  סלובניה ובולגריה במאבק על חזרה לבית העליון .  מור : " כל משחק פתוח "
 
