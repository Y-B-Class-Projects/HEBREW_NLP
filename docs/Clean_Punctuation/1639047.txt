צבא ארה"ב :  גוברת השפעת הטליבן באפגניסטן
ראש המטות המשולבים של צבא ארה"ב מייקל מאלן אמר כי קצב שליחת התגבור הצבאי לאפגניסטן לא יהיה מהיר כפי שהבית הלבן קיווה ,  וכי כ-18 אלף חיילים יגיעו למדינה עד סוף האביב
 ( צילום :  רויטרס .  עריכה :  עידן גוראל ) 
ראש המטות המשולבים של צבא ארצות הברית אמר היום  ( שלישי )  כי כוחות הטליבן הצליחו להתפשט אל מחוץ למעוזיהם בדרום אפגניסטן ,  וכי כיום יש להם השפעה גוברת והולכת במרבית מחוזות המדינה .
 האדמירל מייקל מאלן ,  שדיבר מול ועדת הכוחות המזוינים של הסנאט ,  הודה כי קצב שליחת הכוחות המתגברים לאפגניסטן עליה הכריז הנשיא ברק אובמה ,  יהיה איטי יותר מהמתוכנן .  מאלן אמר כי הוא מצפה שקרוב ל-18 אלף מתוך 30 אלף החיילים הנוספים יגיעו לאפגניסטן לקראת סוף האביב בשנה הקרובה .  הדברים סותרים את הכרזת הבית הלבן בנושא ,  לפיה כל התגבורת אמורה להגיע עד סוף חודש יוני . 
" כבר הנענו קרוב ל-4,500 חיילים לאפגניסטן ,  ואנחנו מצפים כי 18 אלף חיילים שעליהם התחייב הנשיא אובמה יהיו שם עד סוף האביב ",  אמר מאלן לחברי הוועדה , " יתר החיילים יגיעו מהר ככל האפשר במהלך הקיץ ובתחילת הסתיו ,  ויספקו תרומה משמעותית לשינוי המומנטום של הטליבן בשנת 2010 ".  
לפני כחודשיים הודיע אובמה כי הוא שולח עוד 30 אלף חיילים לאפגניסטן ,  מתוך ניסיון לעצור את האלימות המשתוללת במדינה ולסייע לכוחות המקומיים להתמודד עם לוחמי הטליבן .  גם חברות נאט"ו השונות הודיעו כי ישלחו במהלך החודשים הקרובים עוד אלפי חיילים לאפגניסטן . " התוספת הזאת תעלה את יכולתנו לאמן את כוחות הביטחון האפגניים ולשתף עמם פעולה ,  כך שיוכלו לשלוח חיילים רבים יותר לקרב ",  אמר אובמה , " הדבר יסייע לנו להעביר את האחריות על שמירת הביטחון במדינה מהכוחות הבינלאומיים לכוחות המקומיים ". 

צבא ארה"ב :  גוברת השפעת הטליבן באפגניסטן
ראש המטות המשולבים של צבא ארה"ב מייקל מאלן אמר כי קצב שליחת התגבור הצבאי לאפגניסטן לא יהיה מהיר כפי שהבית הלבן קיווה ,  וכי כ-18 אלף חיילים יגיעו למדינה עד סוף האביב

