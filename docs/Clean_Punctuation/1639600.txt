אם כבר מניות נדל"ן - אז לא של חברות ממונפות או יזמיות
כדאי להקצות למניות הנדל"ן 5%-10% מתיק המניות ,  ורצוי שתמהיל תיק מניות הנדל"ן יהיה מבוסס על חברות נדל"ן מניב
 >  >  בעוד שמדד ת"א 100 רחוק כ-10% בלבד מרמת השיא שרשם לפני המשבר ,  מדד נדל"ן 15 רחוק עשרות אחוזים מהשיא .  האם זה אומר שמניות הנדל"ן זולות ?  כמובן שאין תשובה גורפת ואין מנוס מניתוח פרטני של החברות והיכרות עם מאפייני הפעילות של כל חברה :  ייזום נדל"ן או נדל"ן מניב ,  נדל"ן מסחרי או נדל"ן למגורים ,  מיקוד או פיזור גיאוגרפי ,  תלות במספר מצומצם של נכסים ,  יכולת שירות החוב ועוד .  בישראל נראה כי ההכנסות ושיעורי התפוסה בנדל"ן המניב יציבים ושוק המגורים פורח .  בחו"ל ,  בעיקר במרכז-מזרח אירופה ובארה"ב ,  טרם חווינו התאוששות בשווקים הריאליים ובשווקי האשראי ,  הדלק המניע את חברות הנדל"ן .  להערכתי ,  היות שהתמחורים הנוכחיים של מניות הנדל"ן בבורסה אינם נמוכים ,  יש להקצות למניות הנדל"ן 5%-10% מתיק המניות סביב משקל הענף בשוק ,  תוך הימנעות ממניות חברות  " משרתות חוב "  והתמקדות במניות של חברות מייצרות מזומנים ,  שבהן התמחור מבוסס על שווי קיים ולא עתידי .  כלומר ,  רצוי שתמהיל תיק מניות הנדל"ן יהיה מבוסס יותר על חברות נדל"ן מניב ופחות על חברות ייזום נדל"ן .  יש לציין כי בחירה לפי עקרונות אלה כפופה להערכה כי הנהלות החברות ובעלי השליטה נהגו באחריות ובצורה הוגנת כלפי בעלי האינטרסים האחרים של החברה לפני ובמהלך המשבר .  על אף הרעש התקשורתי שמייצרות חברות הנדל"ן ,  ועל אף המספר הגדול של מניות נדל"ן בבורסה  ( כ-20% ממספר המניות )  ,  משקלן במדד ת"א 100 אינו משמעותי - 5%-10% - נמוך ממשקל מניית בזק או מניית אחד משני הבנקים הגדולים .  מניות הנדל"ן תנודתיות יותר ממדד ת"א 100 ,  היות שמרבית החברות מתבססות על מינוף גבוה וחלק גדול מהן עוסקות בייזום נדל"ן ,  כך שעיקר שוויין מבוסס על תזרימים עתידיים .  בעתות של עליות בשוק ,  חברות מסוג זה עולות יותר ובירידות חוות ירידות גדולות יותר .  שווי שוק מול הון עצמי בעולם שבו הנכסים וההתחייבויות במאזני החברות נרשמים בשווי הוגן לפי התקינה הבינלאומית ifrs ,  ניתן לצפות שחברות שעוסקות בעיקר באחזקת ובהפעלת נדל"ן מניב ייסחרו בשווי קרוב להון העצמי החשבונאי .  לעומתן ,  בחברות שעיקר עיסוקן ייזום נדל"ן ,  כאלה שזה עתה רכשו קרקע או שנמצאות בשלב כלשהו בפיתוח הנכס ולכן ערכו המלא טרם הוכר בדו"חות רווח והפסד ובמאזן ,  ההון העצמי החשבונאי לא ישקף את שוויין הכלכלי .  אם חברות אלה ישלימו את הפרויקטים בעתיד ,  הן ירשמו רווחים והונן העצמי יגדל .  לכן ,  ניתן לצפות שמניות חברות ייזום נדל"ן ייסחרו בשווי גבוה מההון העצמי ,  לעתים פי 1.5-2 מההון העצמי .  בשנה האחרונה פעילות בישראל מקבלת פרמיה בבורסה הישראלית .  גם בגלל שהמשבר פחות חזק יחסית ,  וגם בגלל שפעילות מקומית נתפשת שקופה ובטוחה יותר ,  שהרי אפשר לראות  " בעיניים "  את הנכס או הפרויקט .  חברות שעיקר עיסוקן נדל"ן מניב בישראל ,  כמו בריטיש ישראל ,  גב ים ,  אמות ,  מליסרון וביג ,  נסחרות במכפיל הון של 1.1-1.2 .  חברות ייזום נדל"ן בעיקר בישראל ,  כמו אפריקה מגורים ,  דמרי ואחרות ,  נסחרות במכפיל הון סביב 1.5 ואף יותר .  לעומת חברות הממוקדות בפעילות בישראל חברות העוסקות בנדל"ן בחו"ל ,  בעיקר ייזום נדל"ן במרכז-מזרח אירופה ובארה"ב ,  נסחרות במכפילי הון נמוכים יותר ולכאורה מתומחרות נמוך יחסית .  ואולם התמחורים הללו מעידים על חשש המשקיעים כי מאזני חברות אלה לא משקפים בצורה נאותה את הערך הכלכלי של הנכסים .  החשש בחברות ייזום נדל"ן הוא שהן לא יצליחו לקדם את הפרויקטים - שבחלק מהמקרים הוקפאו - ולכן קרקעות שרשומות בספרים בעשרות מיליוני שקלים שוות למעשה הרבה פחות .  בחברות נדל"ן מניב קיים חשש מפני שיערוכים כלפי מטה של שווי הנדל"ן שבמאזן ,  בעיקר עקב עזיבת שוכרים או ירידה בדמי השכירות .  לפיכך בחירת מניות נדל"ן בתקופה תישען על שני עקרונות :  1 .  הימנעות מחברות משרתות חוב :  לא מעט חברות נדל"ן ואחזקה ביססו את צמיחתן בשנים האחרונות על יכולתן לגייס הון בשווקים הפיננסיים .  חלקן לא נערכו למצב שבו יתייבש האשראי ובימים אלה הן נאלצות לבצע פעולות רבות כדי לעמוד בהתחייבויותיהן :  מימוש או שיעבוד נכסים ,  מיחזור וקבלת הלוואות ,  הקפאת פרויקטים ,  הגעה להסדרי חוב ועוד .  בחברות אלה אין להנהלה יכולת להתפנות לייזום או להשבחת הנכסים הקיימים ,  ולפיכך היכולת להציף ערך לבעלי המניות נפגעת .  אני מכנה חברות כאלה  " משרתות חוב ".  שתי הבולטות בקבוצה זו הן דלק נדל"ן ואפריקה ,  אף שמאפייני הפעילות שלהן שונים .  אני רואה ברכישה או באחזקה של מניה משרתת חוב כספקולציה ,  מגרש שבו אין ערך מוסף לעוסקים בהשקעות .  לעומת זאת ,  היות שחברות אלה פועלות לשירות החוב ,  רכישה או אחזקה של האג"ח של חברות אלה אינן נפסלות בהכרח .  המלצתי ,  בטרם תנסו להעריך אם מניה מסוימת נסחרת במחיר נמוך ,  נסו להעריך עד כמה היא משרתת חוב .  במקרה כזה רצוי להימנע מהמניה .  לעומת משרתות החוב יש חברות שהגיעו למשבר נזילות ,  חוב פרוס לטווח ארוך ותמהיל מאוזן המבוסס בעיקר על עסקים שמניבים תזרים מזומנים .  בחברות אלה לא נפגעה היכולת להציף ערך לבעלי המניות והן ראויות לבחינה מעמיקה יותר .  כאן ניתן למצוא חברות כמו נכסים ובניין ,  nv ,  קרדן ואלביט הדמיה .  2 .  התמקדות בתמחור המבוסס על שווי קיים ולא עתידי :  בשוק מניות עולה זוכות חברות ממונפות וחברות ששוויין מבוסס על תזרימים עתידיים לתמחורים נדיבים יותר מאשר חברות ששוויין מתבסס על תזרימים קיימים .  כך חברה העוסקת בייזום נדל"ן תיהנה מתמחור גבוה מזה של חברה העוסקת בנדל"ן מניב .  בעת הנוכחית ,  שבה מחירי המניות של חברות רבות אינו נמוך וטרם חווינו התאוששות משמעותית בשווקים הריאליים ,  אין יתרון באחזקת חברות ממונפות או חברות ייזום נדל"ן .  לעומתן החברות התפעוליות ,  אלה שנשענות על תזרימים מנכסים קיימים ,  ימשיכו מצדן להניב דיווידנדים שיחפו על היעדר רווחי הון ,  ולפיכך המלצתי להעניק משקל גדול בתיק המניות למניות חברות אלה ,  גם אם הן נסחרות בשווי סביב ההוגן .  בקבוצה זו נמצא חברות כמו בריטיש ישראל ,  גב ים ,  אמות ,  מבני תעשייה ,  מליסרון וביג .  - הכותב הוא מנהל מחלקת המחקר באנליסט .  חברות הנמנות על הקבוצה עשויות להחזיק בניירות ערך המצוינים במאמר

אם כבר מניות נדל"ן - אז לא של חברות ממונפות או יזמיות
כדאי להקצות למניות הנדל"ן 5%-10% מתיק המניות ,  ורצוי שתמהיל תיק מניות הנדל"ן יהיה מבוסס על חברות נדל"ן מניב

