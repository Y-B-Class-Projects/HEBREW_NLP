 כנגד הציניקנים 
הרשות נתונה
 >  >  לאחר אין ספור אכזבות ,  קשה שלא לקבל בספקנות את היוזמה של משה כחלון להקים רשות תקשורת .  במציאות הפוליטית המקומית קשה להאמין כי שר בישראל יכרות את הענף עליו הוא יושב ויבטל את משרדו .  לשם כך נדרש פוליטיקאי בעל שיעור קומה ,  דבר שחסר כל כך במחוזותינו .  אם כחלון יצליח להעביר חקיקה חשובה זו ,  הוא יצטרף לאותה קבוצה מצומצמת ומכובדת שמעדיפה את טובת הציבור על פני טובתה הפוליטית .  אך הדרך עד התשואות ארוכה .  הרבה יכול להשתנות בין תזכיר החוק ,  שמשקף את שאיפות המחלקה המשפטית במשרד התקשורת ,  ובין המציאות ,  כפי שתשתקף בהצעת החוק הסופית ,  אם אכן תוגש .  בהצעה הנוכחית ,  האיש החזק של הרשות הוא יו"ר מועצת הטלקום .  סמכויותיו יהיו דומות לאלה של השר .  לפיכך ,  העצמאות של הרשות כולה תהיה תלויה בתהליך המנוי של איש זה .  הצעת החוק האחרונה שקידמה רשות תקשורת ב-2006 נקברה בשל חוסר הסכמות בין האוצר ובין משרד התקשורת לגבי הליך מינוי האנשים החזקים ברשות .  האוצר רצה דריסת רגל מהותית של נציגיו במועצת הרשות אך משרד התקשורת התנגד .  יתכן כי היה זה רק תירוץ של הפוליטיקאים לקבור את ההצעה הקודמת ,  אך בסופו של דבר היא נפלה בשל עימות זה .  נושא המינויים צפוי לעמוד שוב במרכז גם בסיבוב הנוכחי .  יתכן כי כחלון יהיה מוכן לסגור את משרד התקשורת בתום הקדנציה שלו ,  אך חברי הממשלה לא יוותרו כל כך מהר על הזכות למינויים פוליטיים .  נושא נוסף שעשוי לעמוד במרכז הוא תקציב הרשות .  האוצר ידחוף להקמת רשות ,  כל עוד היא לא תיצור לו חור תקציבי .  מתזכיר החוק עולה כי תקציבה של הרשות יגיע כולו מקופת המדינה ולא ימומן על ידי דמי זיכיון .  לא ברור האם האוצר יתמוך בכך .
 
 כנגד הציניקנים 
הרשות נתונה

