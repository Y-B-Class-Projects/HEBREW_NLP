‏רבצ''ר לי מאד
הרב רפי פרץ מונה השבוע לתפקיד הרב הצבאי הראשי .  נורית אמיתי טוענת כי מינויו של פרץ בעל אות הקלון מתאונת  " הכבל "  פזיז מידי
בערב יום הזיכרון לחללי צה''ל ,  אם דבר לא ישתנה ,  יתייצב הרב הצבאי הראשי  ( רבצ"ר )  החדש ,  תת אלוף רפי פרץ ,  על במת הטקס ,  ויישא תפילת 'אל מלא רחמים' .  אמנם לא משנה מה יחוש הרב החדש באותו ערב ,  אך מה שיחושו בני משפחותיהם של גיל צוריאנו ואסף רוזנבאום ,  שנספו באסון המסוק שהטיס הרב הצבאי לעתיד  דווקא משנה מאוד .  
המועמד לתפקיד הרבצ''ר כבר התראיין בכלי תקשורת רבים בנושא ,  ואמר כי אינו שופט אדם בשעת צערו .  הוא אף הוסיף וסיפר כי כאב זה מלווה אותו כבר 17 שנה .  אלא שדברים אלה אינם מספיקים .  דווקא בשל רגישות האירוע ומהות התפקיד שבו יישא רצוי היה שיוותר פרץ על הכבוד והמשרה ,  ימשיך להרביץ תורה בתלמידיו בישיבה בה הוא חי ולשרת במילואים בחיל האוויר כמדריך טיסה .  
אלא שבמערכת הביטחון חושבים אחרת ,  במיוחד בכל הנוגע לרענון מוסד הרבנות הצבאית .  לדברי רבים במערכת ,  הבחירה בפרץ נועדה להקטין את החיכוך שבין הצבא לציבור הדתי לאומי .  עוד מקווים בצה"ל ובמערכת הביטחון כי הרב הבא ימעט להתבטא בנושאים רגישים ,  וישקף בהתבטאויותיו הציבוריות עמדה קונצנזואלית יותר .  
אלא שבינתיים הרב המיועד איננו שותק ,  ודווקא בוחר להתראיין בכל נושא ולכל מיקרופון רענן ,  וחבל שכך .  אלו בדיוק הזמנים שבהם השתיקה שווה זהב .  יכול להיות שאם היה גוזר על עצמו שתיקה ,  לא מגיב ולא מתראיין ,  היה מיטיב עם עצמו ,  ובעיקר כשצפים ועולים נושאים טעונים ומעוררי מחלוקת כמו פרשת המסוק והכבל .  ויש להזכיר :  בחקירת פרשת הכבל עסקה ועדה בראשותו של לא אחר מהשופט וינוגרד .
 סוד ידוע לכול הוא כי הרב הצבאי הראשי הפך להיות מי שמזנב פעמים רבות בתפקיד קצין חינוך ראשי ,  במיוחד בנושאים ערכיים ומוסריים .  תופעה זו הפכה שגרתית ומוכרת ,  במיוחד בקדנציה הנוכחית של הרב רונצקי ,  שחש אחראי למוטיבציה של החיילים ולתודעה היהודית במערכת הצבאית .  כל אלה גוברים ותופסים מקום רב יותר - בעיקר במהלכה של לוחמה ובעת קרב .  כך היה במהלך מבצע ''עופרת יצוקה'' ,  כשאנשי הרב חילקו חוברות שביקשו להנחיל ערכים יהודיים בקרב החיילים ,  ערב היציאה לקרב .
 זאת ועוד ,  המערכת הצה"לית והביטחונית רצתה אולי לבחור רב שיש בו משהו מהקונצנזוס ,  אלא שדווקא בימים אלה ייתכן שהכוונה לא תישא פירות .  שורת הלוחמים יוצאי הישיבות וחובשי כיפות סרוגות הולכת ומתעבה ונראה שהחיילים והמפקדים חובשי הכיפות יישמעו דווקא לרבנים שלהם מבית ,  כפי שהוכח לא אחת גם בימים אלו .  
חשוב גם לציין כי בחלוף השנים התרגלנו לראות רבנים צבאיים מזוקנים ,  שהוצנחו הישר מחדר ה'מלמד' בישיבה לחדרי המלחמה של מערך הרבנות הצבאית .  זו מערכת המאופיינת במאבקים גלויים וסמויים בין השפעתם של רבנים חיצוניים לצבא והשפעתם של רבנים מבית ,  כשעל כולם מצילה רוח המפקדים בשטח אשר מבצעים את הפקודות כהלכתן ומבלי לעורר שאלות הגות ותורה .  
מכאן שאלה הם גם הימים שבהם השפעת רבני הישיבות על חיילי צה''ל יוצאי הישיבות רבה מזו של רבני צה''ל .  מכאן ,  אפשר שדווקא נכון לשים על הבימה אדם שיגרום לנוכחות החסרה של רבנות צה"לית .  אלא שהבעיה היא שאם ההשפעה תהא חיצונית לצה''ל ,  לא יחלוף זמן וכל מוסד הרבנות הצבאית יירד מנכסיו .  
ובכן ,  הכוונה לשנות את תדמית הרבנות הצבאית בעזרת רב מסוג אחר היא נכונה .  עם זאת ,  חבל שלא המתינו בצה"ל 3-4 שנים נוספות ,  ובחרו באדם שאינו נושא אות קלון ,  אך כן מביא אג'נדה רבנית נאורה ומתאימה לכלל משרתי צה"ל ,  גברים ונשים כאחד .  ובפנייה אישית לצמרת מערכת הביטחון - אולי בכל זאת תעשו לנו רב ,  ולא ריב על חשבון משפחות שכולות ? 

‏רבצ''ר לי מאד
הרב רפי פרץ מונה השבוע לתפקיד הרב הצבאי הראשי .  נורית אמיתי טוענת כי מינויו של פרץ בעל אות הקלון מתאונת  " הכבל "  פזיז מידי

