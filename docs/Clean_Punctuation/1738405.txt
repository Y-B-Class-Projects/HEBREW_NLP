איך נלחמים בשקל 
רצפת המסחר
 >  >  כשיש צרות ,  יש להן נטייה להגיע בצרורות - כך אולי אמר לעצמו נגיד בנק ישראל ,  סטנלי פישר ,  במהלך חופשת החג הארוכה בכל פעם שהביט על צג מערכת הבלומברג המותקנת בביתו .  פישר הביט במסך שמציג את תנודות שערי המט"ח ולא אהב את מה שראה :  כל המטבעות החשובים התחזקו מול הדולר - והשקל הישראלי התחזק אפילו יותר מאחרים .  ביום חמישי ,  למשל ,  שבו כל המערכת הפיננסית הישראלית נחה בחו"ל או בפארקים הלאומיים ,  ראה פישר את השקל מטפס במסחר הבין-בנקאי בלונדון לרמה מדאיגה של 3.62 שקלים - בלי יכולת להגיב .  בשלב הזה הנגיד כבר כנראה העריך שעם פתיחת המסחר ביום שישי ,  הוא ייאלץ לפעול .  וכך היה .  עשר דקות לאחר פתיחת המסחר שלשום יצרו הדילרים של בנק ישראל קשר עם חדרי העסקות של הבנקים והחלו לרכוש דולרים באופן אגרסיבי .  בתחילה בוצעו עסקות ברמה של 3.634 שקלים לכל דולר אמריקאי ,  אך פישר לא הפסיק לקנות גם כאשר הוא עצמו גרם לשער לעלות .  השער טיפס לרמות של מעל ל-3.64 שקלים ,  ויחד אתו עלה שער הסל האפקטיבי - אותו מספר שעל פיו מקבל בנק ישראל את החלטות בשוק המט"ח .  אלא שמול עלייה של הסל המשיך הדולר בעולם דווקא לרדת ,  וקיזז את השפעת בנק ישראל .  בסיכום של חמש שעות מסחר אינטנסיבי התברר שבנק ישראל קנה מטבע חוץ בהיקף של יותר מ-300 מיליון דולר והצליח להעלות את שער השקל מול הסל בכשליש האחוז - אבל שער הדולר היציג נקבע ברמה של 3.645 שקלים ,  ירידה של כ-0.6% .  ומי מכר את כל הדולרים שפישר קנה ?  בחדרי העסקות דיווחו שמשקיעים זרים ,  מעודדים מעליית הריבית השקלית ל-2% ,  היו כרגיל מוכרי הדולרים הדומיננטיים .  אבל זהו רק סיפורו של יום מסחר בודד ,  קרב בלימה אחד קטן בין המשקיעים זרים לבין בנק ישראל .  המערכה הגדולה ,  על שער החליפין של מדינת ישראל ,  לעומת זאת ,  עדיין בעיצומה .  האתגרים שבפניהם עומד סטנלי פישר גדולים ומאיימים :  הריבית הגבוהה ,  כמעט 2% מעל מדינות המערב ,  העודף בחשבון השוטף ,  הציפיות להגדלת זרם הדולרים בזכות תגליות הגז בים התיכון - כולם מאיימים להמשיך ולהחריף את התחזקות השקל .  במשרדים הכלכליים שמקבלים את ההחלטות בישראל יש שתי גישות בסיסיות להתמודדות עם הבעיה .  באוצר ובמשרד ראש הממשלה מביעים דאגה מהתחזקות השקל .  היתה להם ביקורת גם על העלאת הריבית ,  והם היו רוצים להתחיל ולתכנן את הצעדים הבאים .  אלה כוללים שתי חלופות עיקריות .  החלופה הראשונה היא צעד מינהלי :  הטלת מס על פיקדונות שקליים של משקיעים זרים בעלי אופי פעולה קצר וספקולטיבי .  כיום נהנים הזרים מפטור על רווחי הריבית ,  והטלת מס כזה תשנה במשהו את חשבון הרווח וההפסד של המבקשים לעשות סיבובי השקעה מהירים בשוק הישראלי .  אף אחד לא רוצה לסגור את ישראל לזרמי הון זרים ,  אבל מס צנוע של 10%-20% על רווחי הריבית יכול למתן מעט את המתקפה הספקולטיבית על השקל .  חלופה שנייה ,  מקורית יותר ,  היא יצירה של שוק אופציות שקל-דולר לטווח ארוך ,  בגיבוי ממשלתי .  שוק כזה אפשרי מכיוון שמצד אחד יש למדינת ישראל חובות חוץ בדולרים ,  ומצד אחר המשקיעים המוסדיים - קופות גמל ,  קרנות פנסיה וחברות ביטוח - יסכימו אולי להשקיע בחו"ל לטווח ארוך אם יוכלו לגדר את החשיפה המטבעית .  קפיצה בהשקעות הפיננסיות של ישראלים בחו"ל עשויה להיות התפתחות חיובית ,  כי היא תקזז חלק מהדולרים הזורמים לישראל ,  ובמקביל תקטין את התלות של הציבור בשוק ההון המקומי .  הרי איש לא הבטיח שהמשבר הבא לא יהיה דווקא מקומי ,  למשל במקרה של משבר ביטחוני או ,  חס ושלום ,  רעידת אדמה .  לדעת הוגיו זהו רעיון של win-win :  המדינה תקבל גידור על החשיפה המטבעית של חובות החוץ  ( שרובם נקובים בדולרים )  ,  ואילו המוסדיים יקבלו הגנה מפני התחזקות השקל .  אבל פישר מצדו לא מראה התלהבות ממהלכים כאלה - הוא מעדיף שממשלת ישראל לא תתערב בשווקים .  בינתיים פישר יכול לטעון שהמדיניות שלו עובדת ,  פחות או יותר .  זה שלוש שנים הוא אמנם רוכש מדי פעם דולרים ,  פעילות שהקפיצה את יתרות המטבע של ישראל לרמה של יותר מ-60 מיליארד דולר ,  אבל כאשר מביטים על התמונה הגדולה - השקל די יציב .  הנה :  מאז תחילת השנה התחזק השקל מול הדולר בכ-4% ,  פחות מאשר מטבעות אחרים כמו היורו  ( 5%+ )  ,  הין  ( 10%+ )  או הפרנק השוויצי  ( 8%+ )  .  לשיטתו ,  גם אם השקל ימשיך להתנדנד ,  נניח במנעד של 5% למעלה או למטה ,  אין בכך אסון .  כרגע לא חייבים לעשות כלום - ופישר עצמו הוא זה שמקפיד להוסיף : " לעולם אל תגיד לעולם ".  הבוקר יקיים נגיד בנק ישראל את מסיבת העיתונאים המסורתית שהוא מכנס ערב צאתו למפגש השנתי של קרן המטבע בארה"ב .  פישר יענה לשאלות על שוק המט"ח ,  הריבית ושוק הנדל"ן .  הוא ירגיע ,  ימתן ,  יכניס את הדברים לפרופורציות - ולא יודיע על מהלך מדיניות חדש .  לעומת זאת ,  כאשר יתכנס בחדר סגור בוושינגטון עם שאר הנגידים החשובים ,  יהיה סדר היום הרבה יותר סוער :  איך עוצרים את  " מלחמת המטבעות "  הגלובלית שנפתחה בשבועות האחרונים ,  ואיך עוצרים את הפוליטיקאים מלגלוש למלחמת סחר כלל עולמית .
 
איך נלחמים בשקל 
רצפת המסחר

