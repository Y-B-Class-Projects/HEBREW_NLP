עורכי הדין במחלקות שוק ההון חוזרים לעבוד סביב השעון
קדחת ההנפקות שמגיעה לתל אביב בימים אלה דורשת מעורכי הדין המתמחים בשוק ההון ימי עבודה ארוכים במיוחד כדי להפיק תשקיפים בזמן .  עו"ד נעם שרון : " אנחנו מאוד עמוסים ועסוקים ,  אבל נזהרים מלהתקרב לקו האדום .  זה לא דומה לרמות העומס הלא אנושיות שהכרנו ב-2006/7 "
  >  >  אחרי שנתיים של חיוורון ודאגה ,  הצבע חוזר ללחיים של עורכי הדין במחלקות שוק ההון וניירות הערך .  יחד עם הצבע חוזרים גם הלילות הלבנים שמבלים עורכי הדין במשרדים .  גל ההנפקות שישטוף את הבורסה לניירות ערך מיד לאחר הפסח מייצר בחודשים האחרונים תעסוקה ופרנסה למאות עורכי דין במשרדים התל אביביים ,  ששמחים לדווח על חזרה לשגרה .  2008 ,  השנה שבה פרץ המשבר הכלכלי ,  היתה עגומה ביותר בעבור מחלקות שוק ההון וניירות הערך ,  האמונות על עריכת תשקיפים לחברות המעוניינות לצאת להנפקה בבורסה ולגייס כסף מהציבור .  בשנה זו נעשתה הנפקה ראשונה  ( ipo )  אחת בלבד .  באמצע 2009 החלו מנשבות רוחות השינוי .  מנכ"לים ,  בעלי חברות פרטיות ובעלי קונצרנים נתנו אור ירוק לעורכי דינם להמשיך בתוכניות שהוקפאו או להתחיל בעריכת תשקיפים לפני הנפקות ראשונות .  בשנה זו נערכו ארבע הנפקות מניות ראשונות וכ-30 הנפקות אג"ח .  בכינוס הנפקות שהתקיים בשבוע שעבר בבורסה התברר כי מתחילת 2010 הגישו כבר 11 חברות תשקיפים לאישור הבורסה לקראת הנפקת מניות ראשונה לציבור .  הרשימה כוללת את הנפקת הענק המתוכננת של חברת עזריאלי שבשליטת דוד עזריאלי ,  המתכננת לגייס לפי שווי של כ-10-8 מיליארד שקל ,  ואת הנפקתה של חברת אמפא נדל"ן של משפחות פוגל ונקש לפי שווי של 1.3 מיליארד שקל .  הנפקה נוספת המעוררת ציפיות היא זו של שני נמלי הים :  נמל אשדוד ,  שהמדינה מקווה שיונפק לפי שווי של 1.4 מיליארד שקל ,  ונמל חיפה שאותו מעריכה המדינה לפי שווי של 1.7 מיליארד שקל .  בנוסף ,  צפויות להגיע לבורסה גם אלעד קנדה ,  שלפי הערכות הגיוס שלה יתבצע לפי שווי נמוך מ-1.8 מיליארד שקל ;  חברת לוינשטיין נדל"ן ;  אלקטרה צריכה ,  וכן חברת המחקר והפיתוח סמארט .  אין פלא אם כן שעורכי הדין העומדים בראש מחלקות שוק ההון משדרים בימים אלה אווירה חגיגית במיוחד ,  ולאו דווקא בגלל החג המתקרב .  כדי שהתשקיפים יהיו מוכנים בזמן שבו עורכי הדין לעבוד מסביב לשעון .  משיחות שניהלנו עם עורכי דין בתחום עולה עוד כי גיוסי כוח האדם בתחום כבר החלו ,  והם יימשכו ביתר שאת לאחר החג .  חוסר שינה מצטבר לקראת כל גיוס הון דרך הבורסה מחויבת החברה המגייסת להגיש לבורסה ולרשות ניירות ערך תשקיף שעל בסיס המידע המצוי בו עתיד להתבצע גיוס ההון .  מרבית התשקיפים מזכירים בעוביים ספר טלפונים של עיר גדולה .  דמו בנפשכם שעל כל מספר טלפון שמופיע בספר ,  לצד שם וכתובת ,  צריך עורך הדין לעבור כדי לאמת שהפרטים נכונים ונאמנים למקור .  המלאכה בתשקיף כמובן סבוכה ומורכבת עוד יותר בשל הצורך לנתח עבור החברה המנפיקה דו"חות כספיים ,  מאזנים ,  רשימת הליכים משפטיים שבהם מעורבת החברה ,  סיכונים עסקיים וסביבתיים וכיוצא בזה .  מדובר בכ-700-500 שעות עבודה ל-ipo ,  שמתבטאות במאות עמודים צפופים לכל חברה .  שכר הטרחה שגובים משרדי עורכי הדין משתנה בהתאם לגודל המשרד ונכונותו להתגמש ,  היקף התשקיף ומורכבותו ,  ואולם הוא נע בין 50 ל-100 אלף דולר ויותר עבור הנפקה ראשונה של מניות ,  ובין 35 ל-85 אלף דולר עבור תשקיף מדף  ( ראו טבלה )  .  עו"ד איה יופה ,  ראש מחלקת ני"ע במשרד גרוס ,  קלינהנדלר ,  חודק ,  הלוי ,  גרינברג ושות' ,  מדווחת על חוסר שינה מצטבר לאחר שבחודש האחרון סיים המשרד תשקיפים להנפקת אג"ח של חברת טמפו ותשקיף זכויות המיועד לגיוס כסף מבעלי המניות הנוכחיים של חברת תפרון . " יש התעניינות גדולה שלא ראינו הרבה זמן .  חברות טכנולוגיה ונדל"ן ישראליות ,  בינוניות וקטנות ,  שמעוניינות להנפיק .  בשנה וחצי האחרונות לא ראינו זאת בכלל ",  אומרת יופה .  עתה עובדים במשרד ,  יחד עם משרד הרצוג ,  פוקס ,  נאמן ,  על ההנפקה הראשונה של קבוצת עזריאלי .  במקביל עובד צוות במשרד על הנפקת נמל אשדוד ,  וכן על הנפקות ראשונות של שתי חברות בתחום הנדל"ן בישראל ובחו"ל שצפויות להיות מונפקות במאי .  בנוסף מופקד המשרד על עריכת שבעה תשקיפי מדף של חברות ,  שיכולים לשמש את החברה במשך שנתיים לצורך הנפקה בטווח זמנים מהיר יחסית .  על ההנפקות הנוכחיות עובדים 15 עורכי דין שעוסקים רק בכך .  לצדם עובדים צוותים ארעיים של ארבעה-חמישה עורכי דין המוקמים לצורך גיוס הון מיוחד ,  דוגמת הנפקת נמל אשדוד .  עו"ד דוד גוטליב ,  שותף אחראי על שוק ההון במשרד שניצר ,  גוטליב ,  סאמט ושות' ,  מספר גם הוא על חזרה לעבודה סביב השעון : " חברות רוצות לנצל את הגאות שקיימת ולהיות ערוכות לגיוסים ,  וזה מצריך שעות עבודה מרובות ומאומצות יותר של כל הצוות .  בשבועות האחרונים אנחנו הולכים הביתה באחת או שתיים בלילה ".  המשרד השלים באחרונה ארבעה תשקיפים ,  בהם תשקיף מדף של חברת הבנייה פרשקובסקי ,  תשקיפים לגיוס אג"ח של חברת הנדל"ן נתנאל גרופ וגיוס כסף על סמך תשקיף מדף של חברת בוני התיכון .  גוטליב מציין כי במשרדו בודקים הכנת שניים עד ארבעה תשקיפים לחברות על בסיס דו"חות מארס 2010 .  במשרדו עובדים כעת על שלוש הנפקות ראשונות .  אחת מהן היא ייצוג של רשות החברות הממשלתיות בהצעת מכר של המדינה להנפיק 15% מאחזקות המדינה בנמל חיפה .  לדברי גוטליב ,  על הכנת תשקיף להנפקה זו בלבד עובדים שלושה-ארבעה עורכי דין מהמשרד במשך חודשיים-שלושה .  גוטליב ,  שמשרדו מונה 25 עורכי דין ,  מציין כי גייס בחצי השנה האחרונה שלושה עורכי דין .  בצד אחר של ההנפקה ניצב עו"ד אברמי וול ,  שותף בכיר במשרד פישר-בכר-חן-וול-אוריון ,  המייצג את החברה המונפקת ,  חברת נמל חיפה ,  בהנפקה הצפויה .  וול מספר כי במשרד עבדו בחודשים האחרונים על תשקיף לחברת הטכנולוגיה אייבלסטר שהוגש באחרונה לרשות ני"ע האמריקאית  ( sec )  לקראת הנפקה ראשונה בנאסד"ק ,  לצורך גיוס של 115 מיליון דולר .  בנוסף עובדים במשרד בימים אלה על תשקיפים של שלוש חברות היי-טק ,  וכן על גיוס הון מתוכנן של חברת ביטוח . " הלחץ הוא גדול מאוד .  אנשים מבלים הרבה לילות לבנים בחודשים האחרונים ",  מספר וול .  עו"ד נעם שרון ,  ראש מחלקת שוק ההון במיתר ,  ליקוורניק ,  גבע  &  לשם ,  ברנדווין ושות' ,  מספר גם הוא על עומס עבודה במחלקה שבראשה הוא עומד : " המצב כיום הוא שאנחנו מאוד עמוסים ועסוקים ,  אבל מצד שני מאוד נזהרים מלהתקרב לקו האדום של הסקאלה .  זה לא דומה לרמות העומס הלא אנושיות שהכרנו ב-2006/7 .  אלו היו רמות עומס מסוכנות גם מבחינה אנושית וגם מבחינה מקצועית .  המקום שבו נוצרות שחיקה מוגברת של אנשים ובעיות בקרה זה לא מקום שאנחנו רוצים להיות בו ".  שרון מספר כי בסוף 2009 עסקו במחלקה בפרסום תשקיפי מדף של חברת וילאר ,  שיצאה בהנפקת אג"ח של 120 מיליון שקל לפני כשבוע .  חברת דרבן מקבוצת פישמן העוסקת בנדל"ן ,  הנפיקה אג"ח על פי תשקיף בתחילת דצמבר וגייסה 100 מיליון שקל . " ב-2009 הוצאנו 17 תשקיפים ,  רובם ככולם תשקיפי מדף ".  עו"ד ארז אלטיט ,  סגן ראש מחלקת חברות וניירות ערך במשרד גולדפרב ושות' ,  מציין כי במשרדו עובדים בימים אלה על כ-20 תשקיפים ,  הכוללים תשקיפי מדף לגיוס הון במניות ובאג"ח .  המשרד עבד בחודשים האחרונים על התשקיפים של חברת ביג מרכזי קניות ,  ש .  שלמה החזקות ואי.די.בי חברה לאחזקות .  ב-2009 טיפל המשרד בגיוסי ההון של החברות שופרסל ,  אלביט הדמיה ,  קרדן ישראל ,  כור תעשיות ,  התעשייה האווירית ואחרות .  גידול במספר המשרות הפריחה במחלקות שוק ההון בחודשים האחרונים מתבטאת גם בצורך המתעורר של משרדי עורכי הדין בתגבור כוח האדם במחלקות .  כך לדוגמה ,  עו"ד יופה ממשרד גרוס חודק מספרת כי  " בינואר השנה גייסנו למחלקת ניירות ערך שני עורכי דין ,  ולאור העומס אנחנו בוחנים אפשרויות לגיוס ".  צורך זה של משרדי עורכי הדין הורגש היטב גם בחברת קודקס ,  המתמחה בהשמת עורכי דין ,  שם נוספו למשרות המוצעות בינואר ובפברואר כ-20 משרות חדשות של עורכי דין בתחום .  מנתוני החברה עולה כי ב-75% מהמשרות המעסיקים מעוניינים בעורכי דין בעלי ניסיון בתחום שוק ההון .  לשם השוואה ,  בינואר-פברואר 2009 הדרישה שהתקבלה בחברה לעורכי דין מתחומי שוק ההון היתה זעומה .  לדברי אלינור מור סיטבון ,  מנכ"לית קודקס , " הביקוש הנמוך לעורכי דין מתחום שוק ההון ב-2009 היה יוצא דופן .  מאוקטובר 2009 אנו רואים יציאה מהקיפאון ,  המתבטאת בגידול במספר המשרות הנפתחות בקודקס ,  וכמו שקורה בדרך כלל במקביל ,  גם בעלייה בשכר המוצע על ידי המעסיקים ".  עו"ד שרון מעיד כי  " אנחנו קולטים עכשיו שני עורכי דין שסיימו התמחות ,  והיד עוד נטויה .  אנחנו בהחלט מחפשים לקלוט עורכי דין כדי להיערך לעומס בתחום ".  במשרד פישר ,  בכר חן מספרים כי במשרד עובדים 12 עורכי דין על תשקיפים ודו"חות המוגשים לרשות ני"ע .  במשרד גולדפרב עובדים כ-30 עורכי דין ,  שותפים ומתמחים על הכנת תשקיפים ודו"חות תקופתיים .  לאחר שבעקבות המשבר הכלכלי בסוף 2008 נאלץ המשרד לפטר כ-10% מעורכי הדין שעבדו בו ,  אומרים כיום בגולפרב כי  " צורכי הלקוחות והמשרד כיום מכתיבים גיוס מתון של כוח אדם משפטי מתאים ,  וכך אנו עושים ".  התשקיפים לא השתנו מה לגבי הפקת לקחים ומסקנות מהמשבר הכלכלי ?  האם לדעת עורכי הדין ,  התשקיפים כיום שונים מהותית מהתשקיפים שעל בסיסם גויסו בשנות הגאות מיליארדי שקלים שהתאיידו במהירות ב-2008-2009 ?  מתברר שרוב עורכי הדין סבורים שלא .  וול סבור כי עוצמת המשבר בישראל היתה נמוכה . " מספר החברות הישראליות שנקלעו לקשיים לא היה רב ,  ורובן עסקו בנדל"ן במזרח אירופה .  השוק שלנו היה די חסון והוכיח את עצמו ,  רוב הדירוגים הוכיחו את עצמם .  אם זה לא שבור - לא צריך לתקן ".  לדעתו ,  עיקר השינוי נלמד בקרב הנאמנים ,  לרבות בניסוח שטרי הנאמנות שלפיהם פועלים הנאמנים .  לפי חוק ניירות ערך ,  חברה המנפיקה אג"ח לציבור חייבת למנות נאמן שפועל בהתאם לשטר נאמנות שהוסכם בינו לבין המנפיק . " כתוצאה מהניסיון של הנאמנים במשבר האחרון נכנסו התאמות ותוספות בשטרי נאמנות ובניסוח איגרות החוב .  המשא ומתן עם הנאמנים מורכב יותר .  הם דורשים שהחברה תפקיד מתוך תמורת ההנפקה הוצאות לכיסוי עבודתם ושיפוי . " בשאר התחומים הרגולציה של שוק ההון היא מאוד דינמית .  כמעט כל שבוע רשות ני"ע מפרסמת חידושים ,  הוראות ותיקונים ומיישמים זאת כל הזמן ".  וול מספר כי בניגוד לעבר רואים כיום שהגופים המוסדיים מנהלים מו"מ על תנאי ההנפקה ,  ואולם הוא מבהיר כי  " בחברות האיתנות לא רואים שינויים מהותיים בהתנהלות הגופים המוסדיים .  ככל שהחברה פחות חסינה יש דרישות שלא ראינו בעבר ,  אבל אלו לא שינויים דרמטיים ".  אלטיט מתאר את החברות כ"מפוכחות ,  זהירות וקשובות יותר לרוחות המנשבות בקרב המוסדיים .  קיים תהליך של דיאלוג ומשא ומתן על תנאי הגיוס לפני ביצוע הגיוסים בפועל ".  הוא מציין כי גם המוסדיים זהירים ומפוכחים יותר בהתייחסות שלהם לשטרי הנאמנות וגיוסי החוב .  יופה סבורה כי את לקחי המשבר צריכים ללמוד הגופים המוסדיים ,  שמזרימים את מרבית הביקושים להנפקות ,  יותר מאשר החברות המנפיקות .  לדבריה , " חברה מונפקת כיום צריכה לדאוג לדירוג יפה או ביטחונות ראויים .  יש חיזוק של התנאים שהמוסדיים דורשים בתנאי האג"ח ,  עילות נוספות להעמדה לפירעון מיידי ,  דרישות דיווח מוגברות ומנגנוני ענישה במקרה של ירידת דירוג ,  שמתבטאים בזכות בעלי האג"ח להעמדה לפירעון מיידי או תוספת בריבית .  רואים זאת באופן בולט בכמה וכמה הנפקות ".  עורכי הדין ואנשי שוק ההון נשמעים אופטימיים ,  ואולם השאלה הגדולה עדיין מרחפת מעל ראשינו :  האם מתפתחת כאן בועה חדשה בקצב מואץ מבלי שהלקחים נלמדו לעומקם ?  ימים יגידו .
 
עורכי הדין במחלקות שוק ההון חוזרים לעבוד סביב השעון
קדחת ההנפקות שמגיעה לתל אביב בימים אלה דורשת מעורכי הדין המתמחים בשוק ההון ימי עבודה ארוכים במיוחד כדי להפיק תשקיפים בזמן .  עו"ד נעם שרון : " אנחנו מאוד עמוסים ועסוקים ,  אבל נזהרים מלהתקרב לקו האדום .  זה לא דומה לרמות העומס הלא אנושיות שהכרנו ב-2006/7 "
 
