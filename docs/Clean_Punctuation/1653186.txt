קבוצות הרכישה הגיעו אפילו לצה"ל
צה"ל חתם על אופציה לרכישת מחצית מפרויקט גינדי סיטי ברמלה וכעת כ-1,000 אנשי קבע מתמודדים על הזכות להיכלל בקבוצה שמארגנת מינהלת המגורים של הצבא ,  בתמורה להארכת השירות
צה"ל נכנס לתחום קבוצות הרכישה :  מינהלת המגורים של צה"ל חתמה על הסכם אופציה לתשעה חודשים עם חברת גינדי השקעות לרכישת 50% מהקרקע בפרויקט גינדי סיטי ,  שיכלול בסך הכל ארבעה מגדלים ובהם 368 דירות .  לפי ההסכם ,  מינהלת המגורים תרכוש עד 182 יחידות דיור בפרויקט לפי מחיר של 240 אלף שקל לקרקע ליחידת דיור כולל מע"מ והוצאות פיתוח ,  ותייעד אותן לאנשי קבע .  אם המינהלת תבנה ותמכור את כל 182 יחידות הדיור ,  העסקה עשויה להניב לגינדי השקעות הכנסה בסך של כ-43 מיליון שקל .  
ההערכות הן שיחידות דיור של 3 חדרים יימכרו ב-650 אלף שקל ,  לעומת כ-750 אלף שקל לדירות שמשווקת גינדי השקעות .  דירת 4 חדרים עשויה להגיע לכ-800 אלף שקל ואף פחות ,  בהשוואה לכ-900 שמשווקת גינדי השקעות .  רוכשי הדירות בפרויקט יהיו פטורים מעמלת מס רכישה ,  עמלת טרחת עו"ד ,  רישום בטאבו והטבות נוספות .  
מדובר בפרויקט ראשון שאליו נכנס צה"ל במתכונת של קבוצת רכישה .  עד כה פעל צה"ל בעיקר בקרקעות מדינה ובייזום שכונות של צמודי קרקע ,  ואילו בפרויקט זה הוא פועל כמארגן קבוצת רכישה ,  שמגיע להסכם אופציה לרכישת הקרקע עם בעליה ולאחר מכן מארגן את חברי הקבוצה .  ביום שישי האחרון נרשמו כאלף אנשי קבע לרכישת דירה בפרויקט בכנס שאירגנה המינהלת בבית חיל האוויר בהרצליה ,  והם עתידים לעבור תהליכי מיון נוספים בדרך להכללתם בקבוצה .  
מהמינהלת נמסר כי הדירות שישווקו יימכרו במחיר מסובסד  " רק לאנשי הקבע האיכותיים ביותר שייבחרו ",  ואולם אלה יידרשו בתמורה לחתום על הארכת חוזה הקבע שלהם לארבע שנים נוספות ,  ולא יוכלו למכור את הדירה במשך פרק זמן של חמש שנים . 
" זוהי הפעם הראשונה שהמינהלת שותפה בהקמת פרויקט מגורים בבנייה רוויה ",  מסבירה אלוף משנה שרונה הרשקו ,  ראש מינהלת פרויקטי מגורים של צה"ל . " המינהלת מוגדרת כקבוצת רכישה אידיאלית ללא מטרות רווח ,  במטרה להכניס אנשים איכותיים לטווח ארוך .  כל הנרשמים יעברו כעת הליכי מיון וייבחרו בעלי המרכיב האיכותי ביותר ,  עד גיל 35 ,  שהצבא רוצה לחתום אתם קבע .  עד עכשיו הקמנו צמודי קרקע ברחבי הארץ ,  אך בפרויקטים אלה יכול מאוד להיות שיש אוכלוסייה איכותית אך פחות אמידה שלא יכולה לרכוש בית דרכנו .  קיבלנו משימה למצוא פרויקט זול בבניה רוויה במרכז הארץ ,  וכך היה ".   
" אין ספק שהצבא הוא פונקציה חשובה לכל פרויקט חדש בטבעת השלישית של תל אביב ",  מוסיף אורי לוי ,  מבעלי חברת גינדי השקעות : " יותר מ-2,500 אנשים שנרשמו במשרד המכירות וביקשו לקנות דירות בפרויקט ,  אך אנחנו מוכנים לוותר על חלק מהרווח כדי להכניס אנשי צבא ,  שזה אלמנט שיווקי מצוין ". 

קבוצות הרכישה הגיעו אפילו לצה"ל
צה"ל חתם על אופציה לרכישת מחצית מפרויקט גינדי סיטי ברמלה וכעת כ-1,000 אנשי קבע מתמודדים על הזכות להיכלל בקבוצה שמארגנת מינהלת המגורים של הצבא ,  בתמורה להארכת השירות

