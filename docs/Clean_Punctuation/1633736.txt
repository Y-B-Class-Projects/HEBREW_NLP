גופתו של יורם הוכמן חולצה מנחל ערבה
גופתו של המטייל יורם הוכמן זוהתה לאחר שחולצה מנחל הערבה .  מוקדם יותר אותר רכבו במרחק של 3 קילומטרים מהנקודה בה ניסו המטיילים לחצות את הנחל .  אתמול נמצאה גופתה של שרה נוי פוגל שנסעה יחד עם הוכמן כדי לצפות בשטפונות
 ( צילום :  שי מכלוף ,  אמיל טבוסוב ,  יוראי כהן אילת ,  דו"צ ,  עריכה :  גדי וינסטוק ,  קריינות :  אילן שניג ) 
כוחות החילוץ בסיוע מסוק חילצו הבוקר  ( שלישי )  את גופתו של יורם הוכמן המטייל שנסחף אתמול בשיטפון בנחל ערבה .  מסוק ,  שחג מעל השטח בו אותרה מוקדם יותר שילדת רכב שטח ,  זיהה גופה טבועה בבוץ ולאחר מספר שעות התברר כי אכן מדובר בגופתו של הוכמן שנסחף אתמול ביחד עם אחיו שחולץ בשלום ועם מטיילת נוספת ,  שרה פוגל נוי ,  אם ל-5 בת שנהרגה אף היא כתוצאה מהשיטפון .  רכבם של השלושה נמצא מוקדם יותר במרחק של 3 קילומטרים מהנקודה בה חצו את הנחל .
 מפקד יחידת החילוץ ערבה אלעד סקר מסר הבוקר לוואלה !  חדשות כי  " חלק מהחיפושים ייעשו בשטחים שבהם עלולים להתגלות מוקשים ישנים ויימשכו גם לשטח הירדני ".  בחיפושים משתתפים כוחות גדולים של מתנדבי יחידת החילוץ ערבה ,  חיילי צה"ל ,  אנשי משמר הגבול וחבריו של יורם ממושב ניר בנים שהצטרפו למאמצי האיתור .
 מפקד כוחות משמר הגבול בערבה ,  סגן ניצב יזהר פלד ,  תיאר הבוקר את הקשיים הרבים הכרוכים במשימת החילוץ : " חלק משמעותי מהשטח חשוד במיקוש ישן ,  בחלקו עדיין זורמים מים בוציים המקשים על עבודת הכוחות וחלקו מצוי מעבר לגבול - בשטח ירדן .  כל אלה מקשים מאוד על עבודת הכוחות ומאלצים אותנו לנקוט משנה זהירות במאמצי האיתור ".  עוד נמסר כי הסופה אמש גרמה לנזקים קשים לכבישי האזור ,  ובשל כך נעזרים הכוחות גם הבוקר בסיוע של מסוק וכן ברכבי כוחות הביטחון .
 כבישים רבים בדרום עדיין חסומים הבוקר כתוצאה מנזקי הסופה - כביש הערבה  ( 90 )  מים המלח וצפונה ,  כביש 40 בקטע שבין חלוקים למצפה רמון ,  כביש 211 בקטע שבין משאבי שדה לניצנה ,  כביש 222 מרביבים לצאלים ,  גשר צאלים שעל נחל הבשור וכן  " דרך השלום "  המחברת בין כמה ממושבי הערבה ,  בהם עידן ועין יהב ,  אשר  " נחתכה "  כתוצאה מפגעי מזג האוויר .
 פקד יחידת החילוץ הצבאית 669 ,  סא"ל א' אמר כי  " יש לי ניסיון של הרבה שנים ,  אבל לא זכור לי יום עם היקף כזה של אירועים חריגים ".  בסך הכול טיפלה היחידה בשישה אירועים וחילצה 15 בני אדם . 
" תיארנו לעצמנו שיהיה יום חריג ולכן עשינו רענון למחלצים בנושא של חילוצים משיטפונות ,  כי לצערנו כל שנה יש כאלה שמנסים לעבור עם כלי הרכב בשיטפונות האלה ",  הוסיף מפקד יחידת 669 . " צריך לזכור שאנחנו לא מתאמנים לחילוץ משיטפון ,  מה שהופך את האירועים של אתמול ליותר מורכבים .  נתקלנו באירועים מאוד חריגים ,  כמו חילוץ של משאית משיטפון ,  הנמצאת מתחת לקו מתח גבוה .  זהו שילוב שאני טרם נתקלתי בו ואין ספק שמדובר באירוע מסוכן ומורכב לכשעצמו ".  בנוסף העבירו אמש מסוקי חיל האוויר עובדים של חברת מקורות ופועלים זרים ,  אשר נתקעו ללא דרך להגיע למספר מושבים בערבה .
 במהלך שעות הערב אתמול חולצו בשלום ארבעה נוסעים שנלכדו ברכבם בעקבות השיטפונות בערבה .  הארבעה ,  נהג ושלושה נוסעים ,  נלכדו בנחל הערבה ,  בין מושב עידן למושב חצבה ,  מתחת לקו מתח גבוה .
 
גופתו של יורם הוכמן חולצה מנחל ערבה
גופתו של המטייל יורם הוכמן זוהתה לאחר שחולצה מנחל הערבה .  מוקדם יותר אותר רכבו במרחק של 3 קילומטרים מהנקודה בה ניסו המטיילים לחצות את הנחל .  אתמול נמצאה גופתה של שרה נוי פוגל שנסעה יחד עם הוכמן כדי לצפות בשטפונות

