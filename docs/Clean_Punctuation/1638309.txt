משרד האוצר פוגע בדמוקרטיה 
התקציב הדו-שנתי
 >  >  הבחירות המוקדמות בפברואר 2009 והמשבר העולמי באמצע 2008 גרמו להובלת ספין מתוחכם ומהלך אסטרטגי על ידי הממשלה החדשה .  בעקבות המשבר הכלכלי ורצונה העיקש של הממשלה לשמור על קיומה ,  היא החלה בגיבוש תוכנית היערכות כלכלית רחבה במשק .  המהלך המשמעותי ביותר שהביא להשגת שתי המטרות היה התקציב הדו-שנתי .  ואולם ההחלטה ,  שהוצעה על ידי שר האוצר ,  יובל שטייניץ ,  התגלתה כשגויה כבר חודשים ספורים לאחר אישור התקציב ,  כאשר הממשלה החליטה לשנותו מן היסוד ולקצץ בתקציבי משרדי הממשלה לטובת תקציב הביטחון .  למרות זאת החליט באחרונה שר האוצר ,  באופן תמוה ,  להמשיך באותה האסטרטגיה ולהנהיג תקציב דו-שנתי קבוע .  אין ספק שהשקט הפוליטי עולה בחשיבותו אצל השר על התמודדות עם ההשלכות הקשות של ההחלטה .  התקציב הדו-שנתי מהווה פגיעה קשה מאוד בעקרונות הדמוקרטיה .  התקציב אינו רק כלי כלכלי ,  אלא מסמך המבטא את סדרי העדיפויות של המדינה בכל תחומי החברה הישראלית .  התקציב הוא דרכה של הכנסת לאשר את מדיניותה הכלכלית והכללית של הממשלה ,  ולכן הוא צריך להיעשות פעם בשנה .  זהו כלי המשמש כביטוי של ממש לאמון הכנסת כנציגת העם הריבון בממשלה וכשופר לדמוקרטיה ,  דווקא בזכות הדיונים והלחצים הפוליטיים המתרחשים בתהליך אישורו .  רצונו של משרד האוצר להחליט על תקציב דו-שנתי קבוע יגרום לצמצום הדיונים ובכך לפגיעה בדמוקרטיה .  ועדת הכספים כבר הודיעה כי היא מסתייגת מההחלטה ,  והעומדים בראשה מתנגדים לה בתואנה הסבירה כי משמעות המהלך היא נטרול עבודת הכנסת .  מחקר שנעשה במרכז המחקר של הכנסת קובע כי הכנת תקציב דו-שנתי המבוסס על הנחות מקרו-כלכליות שנעשות תקופה ארוכה לפני שנת התקציב ,  עשויה להביא למדיניות תקציבית לא יעילה .  השיטה של תקציב דו-שנתי כלל לא קיימת בעולם המערבי .  זוהי שיטת כלכלה במדינות קומוניסטיות ,  שלא הוכיחה את יעילותה וגרמה להתרסקותן של כלכלות אלו .  במשטר לא דמוקרטי כדוגמתן או בשלטון יחיד ,  ניתן לסגור תקציב ארוך טווח בעיקר משום ששיקולים דמוקרטיים לא מובאים שם בחשבון .  ישראל ,  כמדינה דמוקרטית ,  מחויבת להתחשב בשיקולים אלה ,  ותקציב דו-שנתי לא יאפשר זאת .  שיטת הכלכלה של תקציב רב-שנתי לא מתאימה לאף מדינה מערבית ,  ובטח שלא לישראל ,  העוברת שינויים כה רבים בטווחי זמן כה קצרים .  יתרה מזאת ,  דו"ח העוני האחרון מלמד על הצורך בתיקון עיוותים במדיניות החברתית .  התקציב הדו-שנתי יגביל את היכולת של מקבלי ההחלטות לערוך את התיקונים הנדרשים לאותם עיוותים ,  ובכך יגרום להחלשה נוספת של הקבוצות החלשות בחברה ולממדי העוני להתעצם .  מאפייניה של ישראל משתנים באופן תדיר ויש להיערך לכך .  2009 הוכיחה כי השינויים גדולים מאוד בטווחים קצרים מאוד ,  כאשר הכלכלה התאוששה בניגוד למצופה .  תקציב דו-שנתי יקפיא את הכלכלה ,  יפגע בשכבות החלשות ויגרום לשחיקת הדמוקרטיה .  לכן חייבים לעמוד בפרץ האנטי-דמוקרטי והאנטי-חברתי ,  גם כאשר הוא מגיע מכיוונים כלכליים לכאורה ,  ולהמשיך לכונן תקציב חד-שנתי ,  שהוא הנכון ביותר עבור המציאות הישראלית .  הכותב הוא מנכ"ל מרכז מקרו לכלכלה מדינית

משרד האוצר פוגע בדמוקרטיה 
התקציב הדו-שנתי

