פרס מרדכי איש שלום לאמן יהודה בקון
האמן הוותיק יזכה בפרס שיוענק בשבוע הבא בבית האמנים בירושלים .  האמנית יונת עופר תזכה בפרס שושנה איש שלום
האמן יהודה בקון הוא הזוכה בפרס השנתי על שם מרדכי איש שלום לשנת 2010 .  חבר השופטים ,  שכלל את פרופ' זיוה עמישי-מייזליש ,  צילה איש-שלום ומגדלנה חפץ ,  נימק את הבחירה בבקון באומרם  " פעילותו האמנותית של בקון בן ה-80 הינה מסע עיקש ועקבי של חיפושים ותגליות .  אמנותיות יצירותיו חובקות מגוון סגנונות והקשרים מהפיגורטיבי למופשט ותמיד מבוססות על צורות מן הטבע .  סקלת עבודותיו כוללת את כל תחומי הגרפיקה ,  מיצירות מיניאטרויות ואיורי ספרים ועד תחריטים גדולים ומרשימים ". 
בנוסף ,  האמנית יונת עופר תזכה בפרס שושנה איש שלום לשנת 2010 .  חברי ועדת השיפוט - סטפני רחום ,  נני רוזנברג וגרי גולדשטיין - נימקו את הבחירה בעופר בשל אמנותה  " המשלבת בין זיקה לאמנות העבר לאופן הבעה אישי ועכשווי ".   
" אופן הבעתה הייחודי ניחן בשימוש באלמנטים קומפוזיציונליים ,  בהם דימויים חלקיים ומקוטעים  ( כמו בפריים קולנועי )  ,  הצבות בלתי שגרתיות  ( מבטים מהגב ,  תקריבים עמוסים בשיער גולש או אסוף )  וחיבור הדדי בין דמויות אנוש לציפורי טרף ",  הוסיפו השופטים . " האפקט שנוצר מספק מבחינה אסתטית אך יחד עם זאת מטריד ,  יוצר אוירה מזמינה אך גם מסתורית ". 

פרס מרדכי איש שלום לאמן יהודה בקון
האמן הוותיק יזכה בפרס שיוענק בשבוע הבא בבית האמנים בירושלים .  האמנית יונת עופר תזכה בפרס שושנה איש שלום

