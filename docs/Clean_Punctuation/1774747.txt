קשטן : " 35 שנה מתנגחים בי ,  גם בזה אעמוד "
 מאמן בני יהודה התייחס למצב הקבוצה אחרי ה-1:1 עם ר"ג .  אלקיים סיכם וצפוי לחתום השבוע אצל האורדונים .  צמח : " תוצאה מצוינת "
 אכזבה רבה הייתה הערב  ( שבת )  בקרב אנשי בני יהודה בעקבות ה-1:1 בווינטר מול נועלת הטבלה הפועל רמת גן .  הקהל הכתום שוב הביע את תסכולו ממצבה של הקבוצה ,  כשקרא למאמן דרור קשטן להתפטר והוסיף קללות לעבר ההנהלה .
" זה בהחלט נכון שמשהו לא טוב עובר על בני יהודה ",  אמר קשטן בסיום . " אי אפשר לייצר כל כך הרבה מצבים ולהחמיץ כל כך הרבה - זה חוזר על עצמו מדי שבוע .  יש בעיה קשה ואנחנו מנסים למצוא פתרונות בחלק הקדמי .  כנראה שהאחריות היא שלי .  כשהשחקנים לא מבקיעים האחריות היא שלי ".  
לגבי מיקומה הנמוך של הקבוצה עם פתיחת הסיבוב השני ,  אמר המאמן : " היכולת היא פונקציה של ביטחון ,  וכשאתה צובר נקודות ומבקיע שערים אז הדברים נראים אחרת .  אני חושב שגם בסיבוב הראשון ,  להוציא מספר משחקים ,  הקבוצה היטיבה לשחק ברוב חלקי המשחקים ,  אבל השאלות הללו לא היו נשאלות אם גם היום היינו מבקיעים שערים ".  
קשטן גם התייחס לחוסר הצלחתה של קבוצתו לעמוד בציפיות : " היום המנגינה צורמת כי גם לי יש מערכת ציפיות הרבה יותר גדולה מבני יהודה ,  וכמובן שלתקשורת יש ציפיות מבני יהודה כי דרור קשטן מאמן אותה .  קל להתנגח בדרור קשטן אבל זה לא נורא .  כבר 35 שנה שמתנגחים בי וגם בזה אני אעמוד ". 
מאמן הפועל רמת גן צביקה צמח אמר בסיום : " רצינו לנצח ,  אבל בהתחשב בנקודת הפתיחה שלנו זו תוצאה מצויינת .  שיחקנו עם מספר שחקנים שעלו עם זריקות וחסרנו מספר שחקנים נוספים .  הסגל קצר מאוד והשחקנים הוכיחו שהם ווינרים כי חזרנו מפיגור .  חבל שלא ניצחנו ,  אבל אנחנו עם הפנים קדימה ".  
צמח התייחס למהפכת השחקנים המתוכננת בינואר ואמר : " אין לנו ברירה ,  אלא לנסות ולהביא שחקנים טובים שיישדרגו את הקבוצה .  נביא שחקנים במקומות הנכונים ,  השחקנים היום הוכיחו אופי ועד שיגיעו שחקנים חדשים נסתמך על הסגל הקיים ".  צמח מאמין מאוד ביכולתו להציל את רמת גן מירידה והוסיף : " הקבוצה תישאר בליגה ואני חותם על זה ואני אומר את זה בבטחון .  בליגה הזו אין פערים משמעותיים בין הקבוצות ,  להוציא את שלושת המועדונים הגדולים ,  שאר הקבוצות שוות ". 
המגן עודד אלקיים סיכם את תנאיו וצפוי לחתום השבוע בהפועל רמת גן .  אלקיים ,  שחקנה של הפועל חיפה והנבחרת הצעירה ,  לא התלבש הערב בהפסד קבוצתו בבלומפילד בשל העובדה שכבר סגר את תנאיו ברמת גן .  הקבוצה נמצאת במשא ומתן מתקדם גם עם הבלם טל חן אולם התנאים להצטרפותו טרם נסגרו סופית .
 
קשטן : " 35 שנה מתנגחים בי ,  גם בזה אעמוד "
 מאמן בני יהודה התייחס למצב הקבוצה אחרי ה-1:1 עם ר"ג .  אלקיים סיכם וצפוי לחתום השבוע אצל האורדונים .  צמח : " תוצאה מצוינת "
 
