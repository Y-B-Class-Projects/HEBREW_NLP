דיור מוגן משאיר את הדייר חשוף
בשל הרווחיות הנדל"נית הרבה ,  ניתן למצוא לאחרונה פרויקטים רבים של דיור מוגן ,  ממותגים ומושקעים .  עו"ד שלומי הס מציין כמה מוקשים מהם יש להיזהר בעת החתימה על החוזה
אחד האפיקים הרווחיים בתחום הנדל"ן הוא שוק הדיור המוגן - העלייה בתוחלת ובאיכות החיים מאפשרת לאוכלוסיה המבוגרת לסמוך פחות על הילדים ,  ולהשתמש בחסכונות כדי לחיות בסביבה מוגנת ,  המתאימה לאורחות חייהם ולגילם .  
כתוצאה מכך ,  ניתן למצוא פרויקטים רבים של דיור מוגן ,  ממותגים ומושקעים ,  שאינם מאכלסים בהכרח זקנים נזקקים וסיעודיים אלא פנסיונרים צעירים שמבקשים לחיות בסביבה נוחה ומפנקת .  
אולם ,  לאחרונה עלה מספר המקרים בהם דיירים גילו כי זכויותיהם הופרו וכי החוזים עליהם הוחתמו ,  הם חוזים אחידים ודרקוניים .  להלן מספר מוקשים העלולים להופיע בחוזים :
 על פי רוב ,  מפקידים הדיירים בידי בעל הנכס ,  סכום כסף משמעותי שרק חלקו יוחזר לדייר לאחר עזיבתו ,  או לחילופין ליורשיו .  נתון מהותי שיש לקחת בחשבון בעת שבוחנים את חוזה ההתקשרות ,  הוא השחיקה של קרן הפיקדון שעומדת על 2%-3% בשנה .  אם מחשבים זאת לפרק זמן של 13-15 שנים ,  הרי שמדובר בסכום משמעותי שעשוי לתפוח לכדי 100 אלף שקלים ואף יותר .
 מוקש נוסף שיש להתייחס אליו בכובד ראש ,  ויש עילה לבטלו ,  הוא תקופת הצינון .  במידה והדייר החליט לעזוב את הקומפלקס  ,  הרי שזה יקבל את הפיקדון רק לאחר פרק זמן בין 45-60 יום ,  ממועד הפינוי ,  בלא שתשולם לו ריבית על כספו .
 רישום הערת אזהרה אינו מבטיח באופן אבסולוטי כי כספי הפיקדון יוחזרו לדייר או ליורשיו .  אולם ,  במקרה והחברה שמפעילה את הקומפלקס מתפרקת ,  לא ניתן יהיה לפנות את הדייר .  מעבר לכך ,  הרי שהערת האזהרה מקנה לדייר הגנה בגין הפרה של כל תנאי העסקה שנחתמה .
 יש לשים לב למוקש משמעותי - בהנחה כי בית הדירות נבנה על קרקע בבעלות מינהל מקרקעי ישראל ,  יתעורר קושי פרוצדוראלי לרשום הערת אזהרה .  כפיתרון ,  יש לדאוג כי החוזה כולל הסכמה של בעלי המבנה לרשום את הערת האזהרה ,  תוך הענקת ייפוי כוח לביטולה  ,  ע"י עו"ד נאמן ,  או אפילו רישום שיעבוד לטובת הדייר במשרדי רשם החברות .
 חוזה שנחתם כולל לעיתים סעיפים עמומים לגבי השירותים שאינם כלולים בדמי האחזקה המוצעים לדיירים תמורת תשלום נוסף .  לכן ,  קרה לא אחת ,  כי הדייר נדרש לשלם סכומים גבוהים מאוד בגין שירותי כביסה ,  תמיכה בניקיון וארוחות במסעדה שנמצאת בקומפלקס .  מסכת גילוי המוקשים מאלצת לבחון טוב את החוזה ,  גם באשר לטיב השירותים שנכללים במסגרת דמי האחזקה .  ישנם חוזים הדורשים מהדייר לשלם סכום נוסף אם עבר רף מסוים של צריכת חשמל .  
ככלל ,  על מנת לא לגלות מאוחר מידי כי השירות שניתן במסגרת דמי האחזקה הינו קטן מהמצופה ,  יש לבחון לעומק את הסעיפים הבאים  :  השתתפות בחוגים ,  שימוש בחדר טלוויזיה ,  ביצוע תיקונים שיידרשו כתוצאה מבלאי סביר ,  שימוש במועדון בריאות וכושר ,  ניקיון יחידת הדיור ,  מיסים עירוניים ומים ,  היטלים עירוניים שונים  ( לדוגמא - " גזירת "  היטל הבצורת )  וביטוח המבנה .
 צמד המילים  " השגחה רפואית "  עלול להתגלות כלא יותר מאיש אחזקה שעבר קורס החייאה במד"א .  לצערם של דיירים רבים ,  חרף צורכם המשמעותי בסיוע רפואי נגיש ,  מעת לעת מתברר כי ההבטחה של מפעילי הקומפלקס להושיט להם סיוע רפואי מקצועי ,  אינה יותר מאחיזת עיניים .  
יש לברר באופן מעמיק האם קיים במסגרת הקומפלקס רופא זמין לשירות הדיירים ,  ובכל מקרה ,  מה העלויות הכרוכות בקבלת סיוע זה .
 הכותב הוא עו"ד ,  מומחה לדיני חוזים ומקרקעין ושותף במשרד עוה"ד אהרונוב ,  דוד ,  הס

דיור מוגן משאיר את הדייר חשוף
בשל הרווחיות הנדל"נית הרבה ,  ניתן למצוא לאחרונה פרויקטים רבים של דיור מוגן ,  ממותגים ומושקעים .  עו"ד שלומי הס מציין כמה מוקשים מהם יש להיזהר בעת החתימה על החוזה

