תוצאות הויכוח סביב דיור בר-השגה :  עיכוב של שנים
הממשלה קוראת לדיור בר-השגה לצעירים ,  אך בפועל הוכשלו תוכניות בהטענה שצריך חקיקה .  האם בממשלה באמת רוצים דירות זולות לצעירים ?  על הויכוח שמונע מהדיור הזול לצאת לפועל
האם רשות עירונית יכולה להתקשר בהסכם יזמי עם יזמים לגבי פרוייקטים שיכללו דיור בר-השגה ?  סוגיה זו עומדת כרגע במחלוקת ,  כאשר באחרונה הוציאו המשנה ליועץ המשפטי לממשלה ,  שרית דנה ,  והיועץ המשפטי למשרד הפנים ,  עו"ד יהודה זמרת ,  הנחיות לפיהן לא ניתן לקדם תוכניות בתחום ,  עד שתקודם חקיקה מתאימה .  זאת ,  מאחר שוועדות התכנון לא יכולות לדון במחיר או בתנאים שבהם יימכרו הדירות .  הנחיות אלה כבר הביאו לביטולן של חמש תוכניות בתל אביב ,  לבניית 1,570 דירות שמהן 70 דירות בנות השגה ,  שיושכרו במחירים מופחתים לפי קריטריונים מוסכמים .  
ההנחייה הממשלתית עוררה זעם רב בקרב יזמי נדל"ן ואנשי הרשויות המקומיות . " תפקידה של הוועדה המחוזית הוא לעצב את המרחב של הערים ",  מסבירה חברת ועדה מחוזית תל אביב ל-themarker ." אין זה מעניינה של הוועדה מי גר בדירות הללו ,  ואם הוא משלם שכר דירה מסובסד או לא .  גם לא מעניינה מה היו עסקי העירייה עם הקבלנים ומה הם קיבלו תמורת הבנייה .  המרכז העירוני לא יכול לשאת כ-70 דירות קטנות ?  על זה יצא כל הקצף ?  ".  
אחרים רואים בקביעה של דנה וזמרת התערבות בוטה בסמכויות ועדות התכנון והבנייה והרשויות המקומיות ,  וטוענים שבכל מקרה ,  ההנחיה הגיעה מאוחר מדי .  רשויות מקומיות רבות ,  ובהן תל אביב ,  רמת גן ,  ירושלים ,  אשדוד ,  רעננה וטירת הכרמל ,  כבר ניסחו קריטריונים לקידום פרויקטים לדיור בר-השגה ,  הכוללים הטבות ליזמים באמצעות הגדלת זכויות בנייה ליצירת דירות מוזלות .  יזמים אמרו השבוע בזעם כי לו היו מתעוררים בממשלה מוקדם יותר - פרויקטים חדשים לא היו מתעכבים כל כך לצורך תכנון מחדש והכללת דיור בר-השגה .
 דו"ח שהוזמן על ידי משרד הפנים וגובש על ידי עורך הדין ומתכנן הערים ניר מועלם ,  דוקטורנט במסלול לתכנון ערים ואזורים בטכניון ,  בשיתוף פרופ' רחל אלתרמן ,  מתייחס לנושא ההתקשרות בין יזם לרשויות לצורך אספקת דיור בר-השגה .  מהדו"ח עולה כי לפי הפסיקות והתקנות הקיימות כבר כיום ,  ישנם כמה מנגנונים שניתן לנסח בגינם הסכמים בין עיריות ליזמים ,  גם ללא חקיקה . 
" האם הוועדות מוסמכות לדון בנושא קנייני ?  לדעתי כן ",  מסבירה מתכננת הערים והמשפטנית פרופ' רחל אלתרמן ,  ראש המרכז לחקר העיר והאזור בטכניון . " כל הנושא הזה של הסכמים עם יזמים הוא חוקי ,  ולכן ההחלטה של הוועדה המחוזית תל אביב לפסול את התוכניות היתה חפוזה .  הסכמים עם יזמים זו פרקטיקה עתיקת שנים בישראל ובמדינות רבות ,  בין אם באמצעות החוק או מחוצה לו . 
" מדובר בתופעה חברתית שצצה מלמטה ,  ולכן עשויה להשתנות בהתאם לצרכים החדשים .  גם בפינלנד מתפתח שוק שחור בתחום ,  אף שיש מנגנון לדיור בר-השגה .  יש לקדם את הנושא באמצעות שקיפות ,  מנגנונים אזרחים מפקחים ,  מבקר פנימי או התערבות של עמותות ,  ולא בהכרח על ידי פיקוח של השלטון המרכזי ".  
מהתנהלות הוועדה המחוזית בחודשים האחרונים ,  שאישרה תוכניות שכללו דיור בר-השגה ואחר כך ביטלה אותן בעקבות חוות הדעת המשפטיות ,  מתברר שהנושא לא מובן מאליו . " יהודה זמרת ושרית דנה חושבים שלרשות המקומית אין סמכות לקדם תוכניות בנות השגה ,  והדבר צריך להיות מעוגן בחקיקה .  דעתנו הפוכה ",  מסביר עו"ד גיל גן מור ,  הפעיל באגודה לזכויות האזרח וחבר הקואליציה לקידום דיור בר השגה .  לדבריו , " בדיוק כמו שרשויות מקומיות נוהגות לחתום על הסכמים עם יזמים לגבי ביצוע מטלות ציבוריות שונות ,  כך יכולה הוועדה ,  בהסכמה עם היזם ,  להגיע להסכמה על הקצאה חלק מהדירות לטובת דיור בר-השגה . 
" בנוסף ,  לרשות המקומית יש סמכות להקים שיכונים למעוטי אמצעים ,  המעוגנת בפקודת העיריות .  אנו מסכימים כי יש צורך בהסדרת הנושא בחקיקה ובפיקוח ,  ואף הצענו להוסיף לחוק התכנון פרק בנושא ,  אך כל עוד הליכי החקיקה מתעכבים ,  יכולות הרשויות לפעול בהסכמה לקידום דיור בר-השגה . 
" ביטול הרכיב של דיור בר-השגה הוא לא פתרון ,  אלא בריחה מאחריות .  במצב כיום ,  בעקבות ההנחיות נוצר חוסר ודאות מוחלט ,  בלאגן ממש .  יש כמה פרויקטים שמקודמים במסגרת דיור בר-השגה ,  אבל אף אחד לא יודע מה יהיה אתם - אם יוקפאו או אולי יבוטלו ". 
הדו"ח שהעבירו מועלם ואלתרמן הוא חלק מעבודת מטה הנעשית במשרד הפנים זה שנתיים ,  במטרה לקדם חקיקה בנושא דיור בר-השגה .  אך תוכנית מתאר ארצית  ( תמ"א 35 )  ,  שאושרה ב-2005 ועל בסיסה נבחנות תוכניות מחוזיות חדשות ,  כבר התייחסה לנושא במלים : " תוכנית בניין עיר או מסמך מדיניות יגדירו את השטחים המתאימים לחידוש ושימור עירוני ,  יקבעו תוספת דירות בסוגים ובגדלים מגוונים ,  יקבעו היקף מתאים של דיור בהישג יד לאוכלוסיות חלשות לרבות שיקום חברתי "   ( סעיף 14.4.2 לתוכנית )  . 
" הנושא הזה צריך היה להיות מוסדר כבר לפני חמש שנים ,  כשתמ"א 35 אושרה ",  מעיר עו"ד גן-מור . " כיום עדיין שואלים מה זה דיור בר-השגה ,  למה התכוונה המועצה הארצית שניסחה את הדברים ?  כפועל יוצא מהתמ"א כל רשות מקומית הגדירה את המונח באופן אחר ,  קבעה קריטריונים והחלה להריץ תוכניות בשיתוף היזמים .  עכשיו אנחנו לא יודעים מה יעלה בגורל התוכניות הללו ".   
" אפשר להרחיב את הסמכות של הוועדות המקומיות להפקיע קרקעות ללא תמורה לצורך הקמת פרויקטים לדיור בר-השגה על ידי תיקון חוק התכנון והבנייה ,  כך שמלבד הפקעה להקמת מבני ציבור ,  הרשות המקומית תוכל להפקיע שטחים לטובת הקמת פרויקטים לדיור בהישג יד ",  מסבירה חוקרת המרכז לחקר העיר והאזור במוסד נאמן בטכניון ,  ד"ר אמילי סילברמן .  סילברמן ,  שמקדמת את הנושא מאז 2008 ,  אומרת כי  " ניתן גם לנסח מסמך מדיניות באישור המועצה הארצית לתכנון ובנייה או לעשות תיקון חקיקה באישור שר הפנים . 
" כיוון שלישי הוא גיבוש מנגנוניים כלכליים שיתמרצו יזמים לבנות פרויקטים כאלה ,  לא רק על ידי הגדלת זכויות בנייה אלא גם באמצעות הלוואות הממונות על ידי איגרות חוב ייעודיות למימון או הטבות מס .  בישראל ניתן לקדם דיור בר השגה ,  עד שתקודם חקיקה כפי שנעשה במדיניות המערב .  בצרפת ,  למשל ,  לקח כעשר שנים לגבש חקיקה ובאנגליה לקח שש שנים ,  אך בינתיים הרשויות במדינות הללו מצאו סעיפי חקיקה שאיפשרו את קידום הפרויקטים הללו ". 

תוצאות הויכוח סביב דיור בר-השגה :  עיכוב של שנים
הממשלה קוראת לדיור בר-השגה לצעירים ,  אך בפועל הוכשלו תוכניות בהטענה שצריך חקיקה .  האם בממשלה באמת רוצים דירות זולות לצעירים ?  על הויכוח שמונע מהדיור הזול לצאת לפועל

