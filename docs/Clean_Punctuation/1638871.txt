 " אשחק בלאציו ,  עוד העונה ,  מבלי להיחשב כזר "
 אייל גולסה בטוח :  חיפה הציעה חוזה של 70 אלף דולר ,  זו לא הצעה שאפשר לחתום עליה .  נפתחה קבוצה בפייסבוק בגנותו 
" אין מצב שאני חוזר לישראל .  חתמתי על חוזה לחמש וחצי שנים אחרי שהבנתי שאוכל לשחק העונה .  בקרוב מאוד יוציאו לי דרכון בלגי ואהיה שחקן מן המניין בלאציו .  אשחק העונה מבלי להיחשב כזר ".  כך אמר הבוקר  ( שלישי )  קשר מכבי חיפה ,  אייל גולסה ,  בשיחה עם מכריו בישראל .  השחקן ,  שעדיין לא מתכוון לחזור לישראל ,  שוהה בלאציו עם אחיו התאום אוראל ,  עליו אמר : " הוא יחתום בלאציו ,  יישאר כאן איתי ,  וישחק בקבוצת הנוער ".  
גולסה חתם תמורת 350 אלף יורו לעונה .  השחקן הוסיף ואמר : " לפני שיצאתי לאירופה חיפה הציעה לי חוזה בגובה 70 אלף דולר .  זאת לא הצעה שאפשר לחתום עליה ".  גולסה ,  שלן בבית מלון בעיר זוכה לשמירה צמודה .  השחקן סיפר כי זכה לשמירה בעקבות מעריצים מקומיים שמגיעים בשעות הלילה לבקש חתימות .  במכבי חיפה יצרו קשר ראשוני עם משפחתו של השחקן וביקשו ממנה ליצור קשר עם השחקן ,  ככל הנראה על מנת לשכנע אותו להתקשר ולספק הסברים לבכירי המועדון על הצעד שעשה .  גולסה סיפר עוד למקורביו כי הוא יבקש לדחות את השירות בצה"ל וייתכן שפרקליטיו יגישו בקשה שישרת בתפקיד הקשור לקהילה היהודית באיטליה ,  כתחליף לשירות הצבאי .  גולסה הבהיר כי אין לו כוונה לחמוק מהשירות בצה"ל ,  אך יבקש להתחשב במצב שנוצר .  בינתיים באיטליה ,  אגב ,  נפתחה קבוצה חדשה בפייסבוק נגד צירופו של גולסה ללאציו .  לקבוצה  " לא רוצים את גולסה "  הצטרפו כבר למעלה ממאה חברים .  
בעוד מכבי חיפה מנסה ללמוד כיצד ניתן לסכל את מעברו של אייל גולסה ללאציו ,  בקבוצה האיטלקית מתייחסים לעסקה כסגורה . " גולסה שחקן שלנו ",  אמר אמש  ( שני )  המנהל הטכני של לאציו ,  איגלי טארה ,  בהתבטאות ראשונה של גורם רשמי בלאציו בעניין השחקן .  טארה אמר כי השחקן יהיה זמין מיידית ויצטרף לאימונים .  אגב ,  על פי  " סקיי איטליה ",  גולסה ינסה לא להיחשב כזר על ידי שימוש בדרכון בלגי .  גולסה נמצא בתהליך הנפקת הדרכון ,  כשהנהלת לאציו מסייעת לו בהליך .  גולסה חתם בגיל 17 על חוזה לחמש שנים במכבי חיפה ,  אולם לפי חוקי אופ"א רק מגיל 18 החוזה הופך תקף מבחינה מקצוענית .  גולסה הפך בן 18 באוקטובר 2009 ,  אולם חיפה לא חידשה או החתימה אותו על חוזה הכובל אותו אליה ,  ולכן הוא נחשב שחקן חופשי כיום .  
העברתו של כריסטיאן לדסמה לאינטר לא יצאה אל הפועל ,  ועתה יש ללאציו שישה זרים ,  כשמותר לשתף רק חמישה . " לדסמה שחקן נהדר ובעל פוטנציאל גדול ,  אבל הוא יקר מדי בשבילנו ",  התייחס הבעלים של אינטר מאסימו מוראטי לעסקה שנפלה .  רק במקרה של התרת חוזה עם לדסמה ומתן פיצויים לשחקן ,  תוכל לאציו לצרף את גולסה לשורותיה ,  אלא אם השחקן ישיג דרכון בלגי ,  ואז לא ייחשב לזר .

" אשחק בלאציו ,  עוד העונה ,  מבלי להיחשב כזר "
 אייל גולסה בטוח :  חיפה הציעה חוזה של 70 אלף דולר ,  זו לא הצעה שאפשר לחתום עליה .  נפתחה קבוצה בפייסבוק בגנותו

