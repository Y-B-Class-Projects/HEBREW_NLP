האם האשפה שאנחנו מייצרים היא סתם ערימת שאריות ?  עבורנו כן ,  לאחרים זו מכונת כסף
באיחור אופנתי מתחילה גם ישראל להבין שהזבל שאנחנו מייצרים הוא משאב יקר ערך ,  ומסתערת על השוק החדש ■ תוך כמה שנים יושקעו מיליארדי שקלים במיחזור ,  בשריפה או בטיפול ביולוגי ■ אלא שבעוד החברות הישראליות מתחרות ביניהן על כל פח אשפה - עלול התאגיד הבינל
המקום האחרון שאפשר לחשוב עליו כמתאים לבילוי של שתיית קפה בבוקר הוא אתר הפסולת חירייה  ( פארק איילון )  ,  אך בחודשים האחרונים פועל במקום בית קפה שבו אפשר לשבת לצד בריכה נעימה ועשירה בצמחייה הצמודה למרכז המבקרים החדש שפועל במקום .  מרכז המבקרים בחירייה והבריכה שנועדה להמחיש תהליכי טיהור של נוזלים הדולפים מאתר ההטמנה הם הפנים החדשים של תעשיית הפסולת בישראל .  לא עוד ערימות פסולת מעלות עשן ,  אלא מקומות שמנסים לקדם חדשנות טכנולוגית ,  ואף טורחים להזמין אליהם את הציבור ולהציג בפניו את האתגר שעמו הם מתמודדים .  במקרה של חירייה ,  הציבור יכול לחוות את מה שהשתנה אך גם את מה שנשאר דומה .  לא מכבר הגיעו בני כמה משפחות למרכז המבקרים .  אחרי שהציגו להם פרויקטים למיחזור - הובילו אותם אל הבור הענקי שאליו מפנים מדי יום את הפסולת של גוש דן ,  לפני שמעבירים אותה לאתרי הטמנה בנגב .  המבקרים הביטו בהשתאות בכמויות האדירות של מוצרים ושל שאריות מזון ,  והבינו עד כמה ממשיכה הפסולת שהם מייצרים להיות מפגע במקום משאב ,  ממש כפי שהיתה כל השנים .  בימים אלה מנסה המשרד להגנת הסביבה לקדם מהפכה שתהפוך את הפסולת למשאב שממנו מפיקים מוצרים ממוחזרים ודשן חקלאי ,  או מייצרים אנרגיה .  זאת לאחר שנים ארוכות שבהן המציאות בישראל היתה דומה לזאת של מדינות בעולם השלישי .  הפסולת נערמה ללא טיפול בשולי הערים הגדולות תוך שהיא מזהמת את מי התהום ופולטת לסביבה רעלים וגזי חממה .  ענני ריח נישאו מאתרים פיראטיים לכל עבר ,  והר הפסולת בחירייה התנשא לגובה כה רב ,  עד שהציפורים שנמשכו אליו התחילו לסכן את תנועת המטוסים הנוחתים בנתב"ג .  כיום ישראל עדיין רחוקה מאירופה ,  אבל ההתקדמות שנעשתה משמעותית עד כדי כך ,  שמשרדי הממשלה מרשים לעצמם כעת להציב יעד אירופי מרחיק לכת .  באחרונה הודיעו המשרד להגנת הסביבה ומשרד האוצר שבכוונתם להביא לכך שעד סוף העשור הנוכחי לא תותר הטמנת פסולת בישראל ,  בדומה למדיניות הקיימת במדינות אירופה .  לאתרי הטמנה יועברו רק השאריות שאי אפשר היה למצוא להן פתרונות חלופיים .  מדובר בשיטות טיפול כמו מיחזור ,  הפקת אנרגיה מפסולת באמצעות שריפה או טיפול ביולוגי שבאמצעותו מפרקים פסולת בתהליכי עיכול אנאירובי - ללא נוכחות חמצן - ומפיקים אנרגיה לחשמל .  השינויים מרחיקי הלכת שמתכננת הממשלה אמורים להפוך את ענף הטיפול בפסולת לתעשייה עתירת השקעות ופיתוחים טכנולוגיים .  השקעות של מיליארדי שקלים יידרשו כדי להקים מתקנים לטיפול בפסולת ובתעשייה מתרחבת והולכת של מתקנים לעיבוד ולמיחזור הפסולת ולהפיכתה לשורה של מוצרים רווחיים .  התפתחות זו מעניינת גם חברות ענק בינלאומיות כמו ואוליה ,  המגדילה את השקעותיה בתחום זה .  יש אף גורמים בענף הפסולת שכבר מביעים חשש מיצירת מונופול של ואוליה ,  שיפגע בתחרותיות שאמורה להיות בשוק הטיפול בפסולת .  שאריות קטנות ,  רווח גדול הצעד הראשון שביצע המשרד להגנת הסביבה ,  כחלק משינוי המדיניות שבה החל לפני שני עשורים ,  היה סגירת האתרים הישנים .  תוך שנים ספורות נסגרו מאות אתרים וכיום נותרו בישראל פחות מ-20 אתרי הטמנה .  הגדולים שבהם ,  כמו אפעה וגני הדס בנגב ,  הם אתרים מודרניים שבהם אמצעי איטום למניעה של דליפת זיהומים .  גם אתר חירייה נסגר וכאמור נהפך לתחנת מעבר לכל הפסולת של גוש דן ,  לפני שינועה לאתרים בנגב .  הכוונה של איגוד ערים דן לתברואה המנהל את האתר היא להפוך אותו לפארק מיחזור גדול .  כיום כבר פועלים בחירייה מתקנים קטנים למיחזור גזם ולהפקת אנרגיה מפסולת באמצעות מתקן הפועל בתהליך ביולוגי שאותו פיתחה חברת חץ אקולוגיה .  אנשי חץ אקולוגיה יושבים בחדר בקרה קטן שממנו הם צופים במערכות השונות של המתקן שאותו פיתחו בשנים האחרונות ,  שמטרתו בעיקר הדגמת הטכנולוגיה .  לא מזמן הם השיגו פריצת דרך שיווקית לאחר שהחלו להפעיל מתקן כזה לטיפול בפסולת עירונית באוסטרליה .  בחירייה מנצלים כיום את הגזים שעדיין נפלטים מהר הפסולת . " אנחנו מספקים כיום גז מתאן הנפלט מהר הפסולת למפעל טקסטיל הנמצא בסמוך ,  ומשתמש בו כמקור אנרגיה ",  מציין דורון ספיר ,  מנכ"ל איגוד ערים דן . " המפעל היה בסכנת סגירה בגלל שימוש בדלק מזהם ,  וכעת הוא יכול להמשיך לפעול ולהשתמש באנרגיה נקייה ".  האפשרויות לשימוש בפסולת כמשאב כלכלי התרחבו גם כתוצאה מהסכמים בינלאומיים לטיפול בפליטות של גזי חממה .  איגוד ערים דן חתם על הסכם עם מדינות אירופיות המחויבות להפחית את הפליטה של גזי חממה ,  ויכולות לעשות זאת בין השאר באמצעות מימון פרויקטים להפחתת פליטות בארצות אחרות . " קיבלנו השנה צ'ק של 1.6 מיליון יורו תמורת ההפחתה של פליטת המתאן ,  שהוא גז חממה ",  מציין ספיר .  למרות ההתקדמות בטיפול בפסולת ,  ישראל עדיין תלויה באופן כמעט מוחלט באתרי הטמנה ,  שהם בזבזניים בשטח ומהווים מפגע סביבתי .  הצעד המשמעותי הבא של המשרד להגנת הסביבה היה להביא לאישור הכנסת היטל על הטמנת פסולת .  מפעילי האתרים גובים כעת את ההיטל מהרשויות המקומיות המעבירות פסולת לאתרים .  השימוש בהיטל נהפך לגורם מרכזי ,  המאפשר למשרד לשנות את מדיניות הטיפול בפסולת .  כיום משלמות רשויות מקומיות היטל בן 44 שקל על כל טונה פסולת ,  בנוסף לתשלום הבסיסי שהן משלמות על הכנסת הפסולת לאתר .  הכסף שנגבה מועבר לקרן לשמירת ניקיון ,  שעליה אחראי המשרד להגנת הסביבה .  הקרן אמורה לממן סיוע למתקנים למיון ולמיחזור פסולת . " השנה יהיה לנו בקרן סכום של 160 מיליון שקל ,  שאותו נוכל לנצל למטרות אלה ",  ציין מנכ"ל המשרד להגנת הסביבה ,  ד"ר יוסי ענבר .  ענבר אמר את הדברים בכנס שנערך לפני חודש בחירייה על ידי הפורום המקצועי לטיפול בפסולת ,  שאותו הקימו החברות והגופים המטפלים בפסולת בישראל . " בהמשך אנחנו מתכננים להעלות את שיעור ההיטל ",  הוסיף ענבר .  פה טמון הכסף היטל ההטמנה יצר לא רק סכום גדול בקופה המיועדת לטיפול בפסולת ,  אלא גם הכניס כללים חדשים בתחום ,  המכתיבים את אופן פעילותן של החברות העוסקות בכך .  הסעיף בהיטל הנקרא  " שאריות מיון "  הוא בין התורמים לכך .  שאריות מיון הן כל מה שלא נמצא מתאים להישלח למפעלי מיחזור ,  ומכיל פסולת אורגנית בשיעור של עד 5% מהמשקל .  מכיוון שהשאריות נוצרו בהליכים הקשורים למיחזור ,  הוחלט שעבור הפינוי שלהן לאתרי הטמנה ישולם היטל בשיעור של עשירית בלבד מההיטל המלא .  כך נהפכו שאריות המיון לגורם משמעותי ביצירת רווח בענף הפסולת .  המטרה היא כמובן להעביר כמויות גדולות של שאריות מיון להטמנה ,  להפחית את גובה ההיטל ,  ולהרוויח יותר כסף .  יש גורמים בענף הפסולת המשמיעים טענות הדדיות על כך שמתחריהם מנפחים באופן מלאכותי את הכמויות של שאריות המיון ,  כדי לשלם היטל מופחת ובכך להגדיל את הרווחיות של פינוי הפסולת לאתרים .  מקורות אחרים טוענים שהם דווקא יודעים לפקח על אופן מיון הפסולת ומבטיחים שאכן מדובר בשאריות מיון .  המשרד להגנת הסביבה עורך בדיקות מדגמיות כדי לוודא שאכן מדובר בשאריות מיון על פי הגדרתן החוקית ,  אבל בדיקות אלה לא הביאו עד כה לפתרון הבעיה .  הצעד המשלים להיטל ההטמנה ,  חוק מיחזור האריזות ,  יצא לדרך בימים אלה ,  עם הכנת תזכיר החוק על ידי המשרד להגנת הסביבה .  עד 2014 ,  הוא יחייב יצרני אריזות מסוגים שונים  ( פרט לאריזות קטנות )  לאסוף אותן ולמחזר לפחות מחצית מהן ,  ולהפסיק באופן מוחלט להעביר אריזות להטמנה עד סוף העשור .  מכיוון שהחוק הוכן בתיאום עם התאחדות התעשיינים ,  ההערכה היא שאפשר יהיה לאשר אותו בכנסת באורח מהיר יחסית . " מטרתנו היא להגיע למצב של אפס הטמנה עד סוף העשור ",  ציין ראש אגף פסולת מוצקה במשרד להגנת הסביבה ,  אילן ניסים ,  במהלך הכנס שנערך בחירייה . " בנוסף לאיסור על הטמנת אריזות ,  נאסור גם על הטמנת פסולת אורגנית רקבובית  ( פסולת רטובה ,  המורכבת בעיקר משאריות של פסולת מזון ביתית )  .  מה שיגיע לאתרי הטמנה יהיו רק שאריות של פסולת שאי אפשר היה לטפל בהן בדרך אחרת .  כל השאר יעבור מיחזור ,  או יישרף בכבשן כזה או אחר ".  כדי להגיע למצב זה ,  יידרש שינוי מהפכני בכל הקשור ביצירת מתקני קצה ,  שהם אותם מפעלים למיון ולמיחזור פסולת שכיום מעטים מהם קיימים .  כמו כן סבורים במשרד שיש צורך להגיע למצב שבו משקי בית בישראל מפרידים את הפסולת לרטובה  ( שאריות מזון )  וליבשה  ( פלסטיק ונייר )  .  כך יובטח זרם קבוע של פסולת באיכות מתאימה למיחזור .  תעשיית הפסולת נערכת לשינויים שמקדם המשרד להגנת הסביבה ,  והאפשרויות להשקעה בתשתית של מיחזור ושריפת פסולת .  על פי דו"ח שהכין מכון שמואל נאמן בטכניון לפני כחצי שנה ,  התקציב השנתי לטיפול בפסולת ברשויות המקומיות הוא 1.7 מיליארד שקל בשנה .  רמת ההפרטה והביזור של השירותים לאיסוף ולטיפול בפסולת עדיין אינה גבוהה ,  ובשלוש הערים הגדולות ,  הרוב המכריע של שירותי האיסוף ניתן על ידי העירייה ,  בעלות גבוהה בהשוואה לשירות שהיה מציע קבלן פרטי .  נלחמים על שוק עתידי בשוק הפסולת פועלות בעיקר חברות ישראליות ,  חלקן חברות ותיקות שהחלו כעסק משפחתי קטן שהתמקד בעיקר באיסוף הפסולת ,  והחלו לגוון את פעילותן ככל שהשוק התפתח .  כך עוסקות כיום חברות כמו חן המקום ,  שאותה מנהל דוד פרנקו ביחד עם בניו ,  או חברת בן ארי ,  לא רק באיסוף פסולת אלא גם בהקמה של תחנות מעבר שמהן משונעת הפסולת לאתרי הטמנה ,  ובהפעלתן .  החברות האלה מעוניינות להיות שותפות גם בהקמה ובהפעלה של מתקנים למיון ולמיחזור .  בשוק שולטות כעשר חברות ,  ורובן שומרות על רווחיות ומנהלות מחזור עסקים בסדר גודל של עשרות מיליוני שקלים בשנה . " יש ביניהן תחרות די קשוחה ויש בהחלט מקרים שבהם חברות מנמיכות באופן משמעותי את המחיר כדי לזכות במכרזים ",  מציין מקור בענף הפסולת .  חלק מיצרני הפסולת הקימו בשנים האחרונות התארגנויות שמטרתן לייצג אינטרסים משותפים ולפעול כקבוצות לחץ על הממשלה ,  כדי לקדם צעדים שיתאימו לדעתם לפיתוח השוק .  הדבר בולט במיוחד בשוק פסולת הבניין ,  שבו יש לבעלי האתרים המוסדרים תחרות קשה מצד בעלי אתרים פיראטיים . " עד לאחרונה התנהל הטיפול בפסולת בישראל בתנאים פרימיטיביים ,  ובמובנים רבים זה עדיין כך ",  אומר אבי זכאי ,  האחראי מטעם חברת בן ארי על תחנת המעבר בחירייה . " חברות רבות נהגו במשך שנים לעגל פינות ולמצוא פרצות בחוק כדי להרוויח .  לא היה טיפול מתוכנן שבאמת יש בו מחשבה איך למיין פסולת ואיך למחזר .  המדינה ,  שהיא הרגולטור ,  לא התערבה כדי למנוע מצב שבו חברה אחת היא זו שאוספת את הפסולת ,  מטפלת במתקן המיון או בתחנת המעבר וגם אחראית על אתר ההטמנה ,  מה שיכול לגרום ניגוד עניינים ".  רק באחרונה מבחין זכאי בשינוי מגמה אטי ,  שבו החברות נהפכות למקצועיות יותר ולמסוגלות לשלוט בטכנולוגיות ובשיטות מתקדמות יותר ,  לדבריו . " החברות בשוק הזה ,  בדומה לחברות ישראליות אחרות ,  מסוגלות להטמיע שינויים באופן מהיר ולכן יוכלו להיערך במהירות רבה לתוכניות של המשרד להגנת הסביבה ",  אומר אבי נוביק ,  יועץ לענייני פסולת וחבר בפורום הפסולת המקצועי שהקימו החברות בחסות המשרד להגנת הסביבה . " אבל כל עוד הן לא יראו שיש מי שישלם עבור התוכניות שהמשרד להגנת הסביבה מציע ,  הן לא ישקיעו בפרויקטים כמו היערכות להפרדת פסולת ליבשה ולרטובה .  מתקני קצה המיועדים למיחזור או להפקת אנרגיה מפסולת הם בכלל מעבר לקו האופק בתוכניות שלהן .  כרגע טוב להן עם מה שיש ,  כי זה נותן להן שליטה .  למשל ,  נוח להן להפעיל תחנות מעבר ,  כי שם יש אפשרות לשלוט על הפסולת ועל אופן הניצול שלה כך שזה יהיה להן כדאי ".  החידוש המשמעותי בשוק בשנים האחרונות הוא הרחבת פעילותה של חברת הענק ואוליה ,  שנהפכה לבעלת שליטה על חברות מקומיות .  אחת הטענות המרכזיות של מקורות שונים בשוק הפסולת ,  וגם של דו"ח מכון שמואל נאמן על ענף הפסולת ,  היא שוואוליה יוצרת מעמד של מונופול בענף זה .  על פי דו"ח נאמן ,  ואוליה יצרה גרעין שליטה המאפשר לה להוביל ולהכתיב את הטיפול בפסולת בישראל .  הדו"ח מבסס טענה זאת על סמך העובדה שוואוליה אינה מתמקדת רק בשירותי איסוף ,  אלא גם שולטת או שותפה בשליטה במרבית מטמנות הפסולת הגדולות - וכן מפעילה תחנות למעבר ולמיון פסולת .  לפי הדו"ח ,  עם הסגירה הצפויה של אתר הפסולת של ירושלים  ( שבו אין לוואוליה שליטה )  ,  תחזיק החברה ביותר מ-60% מנפח ההטמנה בישראל .  היצירה של גרעין שליטה על ידי חברה אחת היא עניין מוכר בעולם ,  ואולם הטענה של הדו"ח היא שבמדינות המפותחות יש כוחות ממסדיים היודעים למצוא איזונים .  לעומת זאת ,  בישראל המדינה לא קובעת קריטריונים מתאימים לטיפול בפסולת ,  ובכך אינה מונעת את ההשתלטות של גורם מונופוליסטי .  הדו"ח טוען שהפיכת ואוליה לגורם מונופוליסטי תמנע תחרות הכוללת פיתוח מתקני קצה למיחזור .  על פי תזה זאת ,  חברה ששולטת גם בשוק האיסוף וגם בשוק ההטמנה תפעל למקסם את רווחיה בשיטה זאת ,  ולא תעודד פיתוח שוק של מיון ושל מיחזור . " עם הסגירה הצפויה של אתרי הטמנה בצפון ,  מסתמן כי חברת ואוליה תהיה שותפה באתרי ההטמנה העיקריים שיקלטו את מרבית הפסולת ",  אומרים במשרד להגנת הסביבה בתגובה לדו"ח נאמן . " המשמעות היא היווצרות מונופול שעלול לפגוע בתחרות ולבוא על חשבון איכות הטיפול של החברה .  אם ייווצר מונופול ,  יפעל המשרד להגביר את הפיקוח על התהליך .  פעולות הרגולציה בתחום זה מצויות בתחום האחריות של הממונה על ההגבלים העסקיים .  כדי להניע תהליך של בדיקה ,  צריך הצד הנפגע מהשינוי בתנאי התחרות בשוק להגיש בקשה לבדיקה של הממונה על ההגבלים העסקיים ".  בוואוליה טוענים בתגובה שאין להם מושג מהיכן שאב הדו"ח של מכון נאמן את מסקנותיו ,  וכי המצב בפועל שונה לחלוטין מהמתואר בדו"ח . " שוק המיחזור עדיין לא קיים בפועל ,  ורק רבע משוק איסוף האשפה הופרט ",  מציינת החברה . " על החלק הקטן הזה מתחרים חמישה קבלנים גדולים ,  ולוואוליה נתח שווה לזה של מתחריה ".  על פי ואוליה ,  תחנות המעבר והמיון מופעלות על ידי קבלנים שונים .  לחברה יש תחנת מיון אחת מתוך חמש תחנות בישראל ,  ושתי תחנות מעבר מתוך 7 ,  ולכן אין לה נתח מונופוליסטי . " בשוק המטמנות ,  החברה שותפה חלקית בשלוש מטמנות .  בשתיים מהן היא בעלת זכויות מיעוט בלבד ,  ובעלת הזכויות להפעלה של אתר טובלן ,  שאינו עובד ",  נאמר בתגובת החברה . " לחברות המתחרות בה סדרי גודל דומים של פעילות בתחום זה .  החברה היא היחידה בישראל שהשקיעה סכומי כסף ניכרים בעידוד המיחזור ,  ומבצעת זה שלוש שנים פרויקט להפרדת פסולת בדימונה ,  וכיום גם בקריית גת ובקריית מלאכי ".  הליך לא תקין ?  פרשה הממחישה את עוצמת התחרות בשוק הפסולת ואת החשש של חלק מהעוסקים בו מגידול השפעתה של ואוליה ,  היא הפרויקט הגדול באתר חירייה למיון ולניצול הפסולת כמקור אנרגיה .  מדובר בפרויקט שמקדם איגוד ערים דן ,  האחראי על האתר ,  שמטרתו להקים מתקן גדול למיון כמחצית מכמות הפסולת של גוש דן וניצולה לצורכי הפקת אנרגיה או למיחזור .  אחד ממקורות הרווח העיקריים של הפרויקט יגיע מכמויות גדולות של פסולת שיוגדרו כשאריות מיון .  כדי לקדם את הפרויקט ,  הגיע איגוד ערים דן להסכם עם חברת המלט נשר על הקמת מתקן rdf  ( דלק המופק מפסולת )  שבו תעבור הפסולת מיון .  חלקה יועבר לכבשנים של מפעל נשר וישמש תחליף לדלק שבו נעשה שימוש כיום . " אנחנו כל הזמן מחפשים תחליפי דלק ,  אבל אין לנו הרבה כאלה בישראל ,  ו-rdf הוא הזמין ביותר ",  מסביר ד"ר עזריאל פילרסדורף מחברת נשר את העניין שיש לחברה בתוכנית . " זה מגוון את מקורות האנרגיה וגם יסייע לנו בהפחתת הפליטה של גזי חממה ".  לדברי דורון ספיר ,  מנכ"ל האיגוד , " זה יהיה אחד הפרויקטים הגדולים בעולם בסוג כזה של טיפול ".  איגוד ערים דן קבע כי היות שחברת נשר היא בגדר ספק יחיד של המתקן לייצור מלט שבו תתבצע שריפת הפסולת ,  הרי שעל פי החוק היא יכולה להקים את הפרויקט ללא מכרז .  הוסכם עם החברה שהיא תקים ותפעיל את הפרויקט לתקופה של 25 שנה ,  כדי להצדיק את ההשקעה הצפויה של כ-200 מיליון שקל .  נשר בחרה את ואוליה כחברה שתקים ותפעיל את מתקן המיון . " זו חברה עם הרבה ניסיון ,  ידע ויכולת בתחום הזה ",  מסביר פילרסדורף .  מהלך זה יאפשר לוואוליה לטפל במחצית מהפסולת של גוש דן ,  על אף שכיום חברת בן ארי היא זאת שאמורה לקלוט את הפסולת ולהעביר אותה לאתרי הטמנה ,  על פי מכרז שבו זכתה .  בענף הפסולת זכה המהלך לביקורת ,  מאחר שהוא מאפשר לשתי חברות גדולות ,  ואוליה ונשר ,  לקבל ללא מכרז שליטה על נתח משמעותי משוק הפסולת המקומי . " הקמת מתקן למיחזור פסולת מסוג כלשהו ,  ובכלל זה rdf ,  על ידי גוף ציבורי כמו איגוד ערים דן ,  מחייבת לדעתנו הליך של מכרז ",  אומר אבי זכאי מחברת בן ארי . " יש בישראל מספיק חברות שיכולות לבצע פעילות כזאת ,  ובהן גם החברה שלנו .  הן יכולות לרכוש את הידע ואת הטכנולוגיה הנדרשת .  לכן מבחינת מינהל תקין ,  היה צריך לבצע מכרז כדי לתת הזדמנות שווה לכל החברות ".  מי שלא הסתפק בדברי מחאה היא חברת חן המקום ,  העוסקת בטיפול בפסולת .  היא עתרה באמצעות עו"ד ארז טיקולסקר לבית המשפט המחוזי בתל אביב ,  נגד החלטת האיגוד להעניק לנשר את הזכות להקים את המתקן ללא מכרז .  בעתירה טענה החברה שהיא אינה מערערת על עצם העברת הפסולת לשריפה במפעל נשר ,  אלא על האפשרות שנתן האיגוד לנשר ולוואוליה להקים בשטחו מתקן לייצור rdf ,  ללא מכרז .  לטענת חברת חן המקום ,  יש עוד גופים - שהיא נמנית עמם - היכולים לספק את השירות של הקמת מתקן זה ,  שהיה צריך לשתף אותם במכרז .  איגוד ערים דן טען מנגד שהוא ערך בדיקה באמצעות מומחה ,  שאישר את מעמדה של נשר כספק יחיד ולכן יש הצדקה מלאה להליך ללא מכרז .  בשבועות הקרובים אמורה השופטת אסתר קובו לפסוק בעניין העתירה ,  ועל פי התבטאות קודמת שלה בבית משפט ,  היא בהחלט ראתה בעיה בהליך ללא מכרז .  לכן מחכים כל הגורמים בענף הפסולת וגם המשרד להגנת הסביבה בדריכות לפסק הדין ,  שעשוי להשפיע על הפרויקט החשוב ביותר במהפכת המיחזור שמתכנן המשרד להגנת הסביבה .  איגוד ערים דן וחברת נשר הבהירו מצדם שללא מתן האפשרות לחברת נשר לשלוט בהליך הפקת ה-rdf ואף לקבוע את הספק שיקים את המתקן - לא יקום הפרויקט . " מתקן ה-rdf הוא חלק ממערך הייצור של נשר ,  והחברה חייבת שליטה מלאה על המתקן ,  כמו על כל קווי הייצור שלה ",  ציינה נשר בתגובה לעתירה . " זהו פרויקט סביבתי בעל חשיבות אדירה לכל תושבי גוש דן ,  והוא אמור לספק פתרון ראוי למחצית מהאשפה של האזור .  ביטולו יהווה פגיעה חמורה ובלתי מוצדקת בציבור ". 

האם האשפה שאנחנו מייצרים היא סתם ערימת שאריות ?  עבורנו כן ,  לאחרים זו מכונת כסף
באיחור אופנתי מתחילה גם ישראל להבין שהזבל שאנחנו מייצרים הוא משאב יקר ערך ,  ומסתערת על השוק החדש ■ תוך כמה שנים יושקעו מיליארדי שקלים במיחזור ,  בשריפה או בטיפול ביולוגי ■ אלא שבעוד החברות הישראליות מתחרות ביניהן על כל פח אשפה - עלול התאגיד הבינל

