גוגל מתנגשת בחומה סינית 
משפט וטכנולוגיה
 >  >  ההודעה הדרמטית של גוגל בדבר כוונתה לנטוש את השוק הסיני הותירה רבים בקהילת העסקים והטכנולוגיה פעורי פה .  מי היה מאמין שגוגל תפנה את גבה לשוק הגדול בעולם ,  המונה כ-400 מיליון משתמשי אינטרנט ו-700 מיליון משתמשי סלולר ,  והצומח בקצב של יותר מרבע מיליון משתמשים ביום .  כנראה שגוגל לא היתה יכולה ליישב עוד את הסיסמה  " don't be evil "  עם משטר האימים של בייג'ין .  הקש ששבר את גב החברה היה ,  לטענתה ,  הגילוי כי סין הפעילה מתקפה מקוונת כלפי התשתית של גוגל ,  כדי לפרוץ לחשבונות ג'י.מייל של מתנגדי המשטר .  לדברי גוגל ,  ניכר כי המתקפה בוצעה על ידי גוף בעל מיומנות גבוהה ,  וכי היא סיכנה לא רק את פרטיות הגולשים - אלא גם את הקניין הרוחני של החברה .  הגיעו דברים לידי כך ,  ששרת החוץ האמריקאית ,  הילרי קלינטון ,  דרשה הבהרות בפרשה מעמיתה הסיני והבהירה את חומרת המעשים בעיני הממשל בוושינגטון .  היחסים בין גוגל לבין ממשלת סין מתוחים ממילא לנוכח דרישת הסינים כי גוגל תצנזר את תוצאות החיפוש - כך שאלה לא יכללו ,  למשל ,  הפניות לאתרים של תנועת פאלון גונג או לתיאור הדיכוי האלים של מרד הסטודנטים בכיכר טיאננמן .  בעקבות הפריצה לאתריה הודיעה גוגל כי תפסיק לצנזר את האתר ,  תוך הבנה כי הדבר עלול להוביל את הממשלה המקומית לסגור אותו לגמרי .  ארגוני זכויות אדם וזכויות גולשים בכל העולם קיבלו את הודעתה של גוגל בתשואות .  ואולם ,  יש הטוענים כי גוגל מנצלת את ההזדמנות לנסיגה מכובדת משוק שבו נכשלה עסקית ,  תוך גריפת רווחים של יחסי ציבור .  ראשית ,  חדירתה של גוגל לסין נתקלה בקשיים לנוכח התחרות המרה עם יריבתה המקומית ,  באידו  ( baidu )  .  לאחר נוכחות של ארבע שנים בשוק הסיני ,  גוגל הצליחה לכבוש נתח שוק של לא יותר מ-30% - פחות מחצי מזה של באידו .  בין השאר ,  אפשר לייחס את הקשיים לפערים תרבותיים .  כך ,  התירה באידו לגולשים לחפש אתרים פיראטיים להורדת מוסיקה ,  בעוד שגוגל סירבה להפנות לאתרים לא חוקיים .  כמו כן נשמעו טענות כי הנהלת באידו ,  המקורבת לשלטון ,  זוכה ליחס מועדף בכל הנוגע למדיניות הצנזורה של האתר בהשוואה ליחס הנוקשה שלו זכתה גוגל .  שנית ,  יש לזכור כי גוגל מתמודדת בשנים האחרונות במערב עם מהלומות תדמיתיות קשות ,  השוחקות את תדמיתה כחלוצת אינטרנט חדשנית וערכית ומציגות אותה כמחליפתה של הענקית רומסת-כל מיקרוסופט .  כך ,  מצטיירת גוגל כפוגעת בזכויות סופרים בפרויקט גוגל בוקס ;  כסוחרת במידע אישי של גולשים בעקבות רכישת דאבלקליק ,  וכמחסלת מתחרים בחקירות ההגבלים העסקיים המתנהלות כנגדה .  לבסוף ,  הפרשה חושפת את הסיכון הגלום בהבניית  " דלתות אחוריות "  למערכות תקשורת ,  כדי להקנות גישה לרשויות ביטחון לאומי ואכיפת חוק .  הבעיה היא כי כפי שאירע במקרה הנוכחי ,  עלולה הדלת האחורית לשמש לא רק גורמים מורשים הפועלים כדין - אלא גם עבריינים ,  האקרים ורשויות מודיעין עוינות לצורך איסוף מידע אודות הגולשים .  - הכותב הוא מרצה למשפטים במסלול האקדמי במכללה למינהל

גוגל מתנגשת בחומה סינית 
משפט וטכנולוגיה

