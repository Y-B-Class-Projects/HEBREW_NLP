עלילות מייקל בעיר הגדולה
למייקל ג'יי פוקס ,  הצעיר מקנזס ,  היו שלוש דרכים לנצח את כרישי ניו יורק :  תחמנות ,  תחמנות ותחמנות
 >  >  רגע לפני שעזב את החווה המשפחתית בקנזס ונסע לניו יורק כדי לנסות את מזלו בוול סטריט ,  ברנטלי פוסטר חייך אל אמו חיוך בוטח . " אל תדאגי ",  הוא אמר לה , " אני הולך לעשות המון כסף בניו יורק .  בפעם הבאה שתראו אותי בקנזס אני אגיע במטוס הפרטי שלי ".  לשחקנית שגילמה את אמו של פוסטר בן ה-22  ( מייקל ג'יי פוקס )  אמנם היה מבט מעט סקפטי ,  אבל לצופים שגדשו באפריל 1987 את בתי הקולנוע כדי לראות את  " סוד ההצלחה שלי ",  הביטחון העצמי של הגיבור נראה מן הסתם נטוע היטב במציאות .  הסרט צולם ב-1986 - השנה הטובה ביותר של וול סטריט בעשור ההוא .  בתחילתה ,  עמד מדד הדאו ג'ונס על מעט יותר מ-1,500 נקודות .  בסופה הוא גירד את ה-2,000 ,  ואז רק המשיך לעלות - עד למפולת הנוראית של אוקטובר 1987 ,  שזכתה לכינוי  " יום שני השחור ".  אבל מדוע להקדים את המאוחר ולהשחיר את זיכרון הימים הוורודים-זרחניים שמככבים בסרטו של הרברט רוס ?  הרי  " סוד ההצלחה שלי "  נכתב והופק בימים שבהם מדיניותו של הנשיא הרפובליקאי רונלד רייגן השאירה מאחור את הסטגנציה הכלכלית של שנות ה-70 והפכה את אנשי התאגידים של וול סטריט לגיבורים האמריקאים החדשים .  ארה"ב של הנשיא השחקן התמכרה ליוזמה חופשית ,  להקלות מס לחברות הענק ולריסוק ועדי העובדים הגדולים .  האמריקאים היו צריכים נרטיב של צמיחה ,  והאנשים שבחליפות מניו יורק סיפקו למפיקי הסרטים בדיוק את זה .  בשוליים אמנם נאנקו תחת הנטל הכלכלי מיליוני חלשים שהמדיניות לא היטיבה עמם ,  אבל הוליווד ,  כידוע ,  אוהבת את הסיפור של המצליחנים .  לא סתם השיר המזוהה ביותר עם הסרט הוא  " i'm walking on sunshine ".  פוסטר הוא בוגר קולג' טרי שמגיע לניו יורק בראשונה בחייו ,  כדי לעבוד בתאגיד גדול ,  אלא שביום העבודה הראשון הוא נתקל בבוס שאורז את חפציו לתוך ארגז קרטון .  הקנזסי ההמום מתבשר שהתאגיד נמכר לבעלים חדש ,  שהחליט לפטר את כל העובדים ,  ושכעת הוא לגמרי לבד ונטול פרנסה בעיר הגדולה .  בלית ברירה מגיע פוסטר אל משרדיו של דודו המנוכר ,  הווארד פרסקוט ,  ומתחנן בפניו שיעסיק אותו .  הדוד ,  המנהל ביד רמה את תאגיד פמרוז שהקים אביה של אשתו ורה ,  נענה לבקשה בחוסר חשק ושולח את פוסטר לחדר הדואר עם הפרולטרים .  ואולם פוסטר האמביציוזי לא שוקט על שמריו .  בזמנו הפנוי הוא לומד על עוצמותיה ועל חולשותיה של פמרוז באמצעות עיון בדו"חות שאליהם הוא נחשף ;  הוא מתאהב באשפית הכספים בוגרת הארוורד כריסטי ווילס  ( הלן סלייטר בתסרוקת שרק עבורה כדאי לראות את הסרט )  ;  והוא אפילו נהפך בטעות למאהבה של אשתו המשועממת של דודו .  עם זאת ,  מה שגוזל את רוב האנרגיה שלו הוא המשחק הכפול שהוא מנהל בתאגיד .  פוסטר מגלה משרד פנוי בבניין ומשתלט על זהותו של קרלטון וויטפילד ,  מנהל מחלקה חדש שעוד לא החל לעבוד .  מצויד בזהות מפוצלת ,  הוא מלהטט בין החיים בתחתית הסולם התאגידי לחיים שבפסגתו .  הוא מחליף במהירות בגדים במעלית ,  משקר לעמיתיו במרתף ובקומת ההנהלה ,  ומג'נגל בין היפהפייה נפוחת השיער בה הוא מאוהב לאשתו של הדוד שחושקת בו .  פוסטר החביב אינו הטיפוס החלקלק היחיד בסיפור .  הדוד הווארד ,  שאינו יודע שפוסטר וויטפילד חד הם ,  שולח את כריסטי  ( שבמקרה גם מנהלת עם הדוד רומן )  לרגל אחר וויטפילד ,  מחשש שהוא עובד עבור תאגיד מתחרה שעומד לבצע השתלטות עוינת על פמרוז .  נשמע מורכב ?  חכו חכו .  לאחר שמתברר לדודה ורה  ( בעלת המניות העיקרית של פמרוז )  שדוד הווארד בגד בה ,  היא מגייסת עם ווילס ופוסטר הון שמאפשר להם להדוף את סכנת ההשתלטות העוינת מצד התאגיד המתחרה ,  ולהשתלט עליו במהלך משלהם .  במקביל ,  הדודה מפטרת את הדוד ,  ממליכה במקומו את הדודן השאפתן מקנזס ומתחילה לעגוב על ידידו פשוט העם מחדר הדואר .  המשימה הושלמה :  הנער מהעיירה הקטנה למד מהממזרים איך לכופף את החוקים ,  ניצח את אמריקה התאגידית במשחק שלה ונהפך למלך של וול סטריט .  המסר ברור :  אם מייקל ג'יי פוקס הננס יכול ,  גם אתם יכולים .  הקוקאין והזונות שמילאו את וול סטריט של אותן שנים אמנם נעדרים מהסרט ,  שפונה אל כל המשפחה ,  אבל כל השאר - תאוות הבצע ,  רדיפת סמלי הסטטוס ,  הנתק בין המספרים לאנשים שעליהם הם משפיעים והתרגילים הפיננסיים הבלתי ניתנים להבנה - נמצאים בו בשפע .  מהבחינה הזאת  " סוד ההצלחה שלי "  לא רק שהצליח ללכוד ולהגחיך את רוח הזמן שבה נוצר ,  אלא במידה מסוימת גם ראה את הנולד .  בדיוק חצי שנה לאחר שהסרט שבר את הקופות בארה"ב  ( הוא היה הסרט השביעי הכי מצליח של הוליווד באותה שנה )  קרסה הבורסה בוול סטריט ומחקה בהרף עין רווחים של שנתיים .  על זה הוליווד כבר לא עשתה סרט .
 
עלילות מייקל בעיר הגדולה
למייקל ג'יי פוקס ,  הצעיר מקנזס ,  היו שלוש דרכים לנצח את כרישי ניו יורק :  תחמנות ,  תחמנות ותחמנות

