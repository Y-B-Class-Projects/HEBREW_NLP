הכרה בשוויון של זוגות חד-מיניים 
מלים בקבלנות
 >  >  באחרונה אישרו רשויות המס כי העברת זכויות בדירת מגורים אגב פירוק הזוגיות של בני זוג חד-מיניים פטורה ממס שבח מקרקעין וממס רכישה .  בכך הוכרה העברה זו ,  לעניין החיוב במס ,  כשקולה להעברת זכויות הנעשית על פי פסק דין שניתן אגב הליכי גירושים .  סעיף 4א' לחוק מיסוי מקרקעין קובע כי העברת זכויות במקרקעין הנעשית לפי פסק דין שניתן אגב הליכי גירושים ,  לא תיחשב  " מכירה "  לעניין חוק מיסוי מקרקעין .  לפיכך ,  לא יחול חיוב במס שבח מקרקעין על המוכר ,  והרוכש פטור מתשלום מס רכישה .  ענייני גירושים בישראל נדונים לפי הדין הדתי ,  שאינו מכיר בנישואים בין בני אותו המין ,  וממילא הליכי גירושים בין בני זוג חד-מיניים אינם יכולים להתקיים .  פרשנות צרה של סעיף 4א' היתה מותירה מחוץ לגדר סעיף זה בני זוג ידועים בציבור ,  ומן הסתם ,  זוגות ידועים בציבור חד-מיניים ,  והטבת המס הגלומה בסעיף זה היתה נשללת מאותם זוגות .  במקרה הנדון ,  קיימו בני זוג הומוסקסואלים חיים משותפים במשך 16 שנה ,  שבמהלכם חתמו על הסכם לחיים משותפים .  לפני כמה חודשים הם נפרדו וחתמו על הסכם פירוד .  במסגרת ההסכם הוחלט כי אחד מהם ירכוש את זכויותיו של השני בדירה שהיתה רשומה על שניהם בחלקים שווים .  ההסכם הוגש לבית משפט לענייני משפחה ואושר .  הסכם הפירוד ,  יחד עם פסק הדין ,  הוגשו לרשויות המס ,  כהעברה הנעשית לפי פסק דין שניתן  " אגב גירושים ".  רשויות המס הכירו בהעברת זכויות זו כהעברה אשר סעיף 4א' לחוק מיסוי מקרקעין חל עליה .  בדרך זו ,  נחסך מבן הזוג  " המוכר "  הצורך בעשיית שימוש בזכות העומדת לו למכירה בפטור ממס אחת לארבע שנים ואילו לבן הזוג הרוכש ,  נחסך תשלום מס הרכישה .  החלת כלל זה על זוגות חד-מיניים הוא יישום של הוראות החוק תוך מתן משקל ראוי לעיקרון השוויון .  פרשנות זו מבטאת מדיניות שלא לקפח זוגות חד-מיניים מבחינה כלכלית ויש בה כדי לקדם שוויון בפני החוק .  מדיניות זו היא המשך ישיר של העקרונות שהותוו בפסיקת בית המשפט העליון שהשווה את זכויותיהם הכלכליות של בני זוג חד מיניים לאלה של זוגות הטרוסקסואלים .  אישור רשויות המס אינו מובן מאליו על רקע החקיקה הקיימת ,  שאינה מתייחסת באופן ישיר למקרים מסוג זה .  בשנים האחרונות התלבטו בתי המשפט לענייני משפחה בשאלה אם בסמכותם לאשר הסכמי חיים משותפים הנערכים בין בני זוג חד-מיניים .  התלבטות זו הולידה שורה של פסקי דין סותרים ,  ואולם נראה כי הדעה הרווחת כיום היא כי לבית המשפט לענייני משפחה מוקנית הסמכות לאשר הסכמים אלה .  הקביעה האמורה של בית המשפט וקבלתה על ידי רשויות המסים הן ללא ספק צעד נוסף בכיוון הרצוי של הענקת זכויות כלכליות באופן שוויוני וללא קיפוח בשל נטייה מינית .
 
הכרה בשוויון של זוגות חד-מיניים 
מלים בקבלנות

