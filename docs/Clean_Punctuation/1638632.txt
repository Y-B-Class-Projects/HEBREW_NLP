מלתחה מלאה :  איך לבחור בגדים במידה 42 ומעלה
מדור חדש מעניק אהבה גדולה לנשים במידה 42 ומעלה ומגיע לסייע - איך תבחרו ג'ינס אופנתי למרות היחס הרופף לתא המדידה
השף ערן שרויטמן ,  הודה פעם כי המנה הכי קשה להכנה במסעדה שלו ,  אורקה הי"ד ,  היא דווקא מנת הסלט הירוק האלמנטרית לכאורה ולא ,  להבדיל ,  רביולי ממולא בשר סרטנים ,  גבינת עזים וחלמון ביצה בביסק סרטנים מוקצף .  על אותו משקל עודף ,  כך קורה גם במלתחה הקולקטיבית של כולנו ;  דווקא הג'ינס הקלאסי ,  כביכול אב מזון בסיסי בארון שלנו ב-150 השנים האחרונות ,  בפועל גורם לנו לעתים תכופות לרצות לנסר חלקים נבחרים מהטוסיק ,  להעדיף להתייתם מאבות מזון כליל - למעט סלט החסה של שרויטמן ,  אולי - או פשוט להתנזר ממנו אופנתית אחרי עוד ניסיון אווילי להידחס לתוך סקיני בקוטר זונדה .  קשה ,  קשה מאוד לבחור ג'ינס מתאים ,  ועל אחת כמה וכמה אם חצית את הגבול הצפוני של מידה ארבעים .
 הניסיון לשווק לנו את מכנסי הג'ינס לאורך השנים כפריט פלאג אנד פליי קל לתפעול ,  כשלמעשה רק בעלות מידה 25 מסוגלות לגשת אל מדף הג'ינסים ללא חשש ביאוס כבד ,  יוצר אינספור סיטואציות מייאשות מנשוא בחדרי ההלבשה בדיזנגוף סנטר ,  ובמיוחד כשמתרגשות עלינו אופנות קשות ליישום כמו הסקיני הצמוד להצמית או הבויפרנד ג'ינס  ( שבתכל'ס נראה טוב רק על בנות שיגנבו לך את החבר ,  ועל כן שמו )  .  האחד מפסל את הישבן לצורת לוח מודעות ,  השני פשוט דוחס אותו החוצה ומעניק לגוף צללית של פטריית פורטבלו ;  הבויפרנד גורם לך להרגיש כמו שרברב שמנמן וקצר גפיים ,  הסקיני ג'ינס משווה לשוקיים לוק  " גזעי "  והופך את הקרסוליים לפיליים למראה .  
הג'ינס הנכון הוא חמקמק ,  אם כן .  תפר דק עובר בין מראה של פועל ניקיון מגושם שצועק  " עזרא ",  לבין לוק רוקנ'רולי ונון שלאנטי שמפטיר  " זרקתי על עצמי משהו ,  תאכלו אבק ".  הלוא כולנו בסך הכל רוצות דבר אחד - זוג ג'ינס שיעשה חסד עם האחוריים .  כזה שאפשר להזדקן איתו .  כי כמו שאומרים : " זוג מושלם יש רק בג'ינס ".  אז אולי יבוא היום ופשוט תיתקלי בו ברחוב צדדי ,  וקופידון ימהר לנעוץ חץ בינו לבין כרטיס האשראי שלך .  אנחנו כאן כדי לקצר תהליכים עם כמה טיפים .
 לכל אחת יש אילוצים אחרים באזור האגן ,  ועדיף שלא לדחוק את קיומם לבוידעם של התודעה ,  אלא ללמוד לעבוד איתם ולהבין את מה מסתירים ,  מה מדגישים ובעזרת אילו גזרות ,  על מנת להרגיש נוח בג'ינס גם במידות גדולות .  לפני שרוכשים ג'ינס ,  חשוב מאוד להתאים את הגזרה לנתוני הגוף .  אם העיצוב מאוד מוצא חן בעינינו אבל אינו מחניף לגוף - פשוט אמרו לא .  
לפני שמעשירים את המלתחה בגרסאות פרועות עם פאייטים ותיפורים מיוחדים ,  כדאי להצטייד בג'ינס בסיסי בצבע חלק מבד משולב עם לייקרה ,  שאורז היטב את הגוף ,  ועדיף להימנע כליל מבעלי הגוונים הבהירים ושטיפות האקונומיקה ,  שמקצרים את הרגליים ,  ולהתמקד בסקאלת הכחולים והאפורים הכהים שמצרים אותן .  וכמובן ,  לא משנה כמה הג'ינס נראה טוב ,  לעולם אל תקנו ג'ינס לא נוח .  עדיף לעבור לחצאית .
 הפיתרון :  ג'ינס בגזרה נמוכה ,  שתפחית מהנפח של הישבן ותרים אותו ,  עם כיסים אחוריים ארוכים שמעניקים אפקט של  " גניבת "  פוקוס ומקטינים את מראה הישבן .  חשוב שהכיסים יהיו סימטריים ויישבו במרכז הישבן ,  ולא בצדדים ,  ושלא יהיו גדולים מדי ויכסו אותו ,  מה שיצור את הרושם ההפוך .  ליצירת אשליה של פרונט צר יותר ,  רצוי לבחור ג'ינס עם כיסים קדמיים עגולים וארוכים .  שימו לב למפלס המותניים והימנעו מחשיפה מיותרת :  נסו לשבת עם הג'ינס בחנות - אם הוא יורד מתחת לעצם הזנב ,  סימן שהגזרה נמוכה מידי .  גם גזרות עם חגורת מותניים רחבה או גסקה  ( תפר אחורי משולש מתחת לחגורת המותניים )  עשויות לגרום לישבן להיראות קטן יותר .
 ממה להתרחק :  כיסי צד קדמיים בעלי חיתוך אלכסוני  ( או בקיצור - קופיקו )  ,  נפתחים בעת ההליכה ואינם מסייעים להקטנת הפרופורציה .  בנוסף ,  מומלץ לתפוס מרחק ניכר מג'ינסים עם כיסי תיק-תק ,  פאייטים ,  הדפסים דרמטיים ועוד תוספות מיותרות ,  שירחיבו את האגן וימשכו תשומת לב שלילית לאזור .
 הפיתרון :  העדר ישבן אפשר לאזן עם ג'ינס בעל גזרה ישרה ,  לא צמודה ונמוכה יחסית עם כיסים משולשים או עגולים ,  שיצרו מראה של ישבן מלא ומהודק יותר .  עדיף ללכת על כיסים גדולים ולהימנע מכיסים נמוכים מדי שממשיכים לאזור הירכיים ומשטיחים את הישבן עוד יותר ,  משל רודד במערוך אימתני .  במקרה הזה ,  כיסי תיק תק יוסיפו לישבן נפח חיובי ויתקבלו בברכה .  
ממה להתרחק :  יש להימנע מג'ינסים נטולי כיסים אחוריים ,  שיגרמו לאחוריים להיראות כמסך פלזמה ,  וגם כאן ,  גזרות עם כיסי קופיקו קדמיים הן מחוץ לתחום בשל אותה הסיבה ממש .
 הפיתרון :  לטשטוש ירכיים רחבות מומלץ לבחור בג'ינס בגזרה ישרה ,  הממשיכה את קווי הגוף מבלי להיצמד אליו ,  עם מותניים גבוהים המעניקים אשליית אורך ויעילים גם באיסוף הבטן ,  על הדרך .  אפשר גם לנסות את גזרות הפדלפון  ( פעמון )  המתקמבקות לאיטן העונה ,  שמאריכות את הרגל ויוצרות איזון פרופורציונלי בין הירכיים לשוקיים .  לא כדאי להיסחף עם הפדלפונים .  אלה שמתהדרים במפתח רגל רחב מדי ,  נוטים להעניק לפלג הגוף התחתון צללית של חבית בירה .  
ממה להתרחק :  הישמרו מגזרות סקיני צמודות ,  שרק ירחיבו ויקצרו את הגפיים ,  ומן העבר השני - גזרות רחבות ,  כמו בויפרנד ,  שיענישו אותן באותו האפקט .  מומלץ להטיל חרם רבתי גם על גזרות נמוכות ומנמיכות ,  כמו גם על קיפולי מכפלת חיצוניים וג'ינסים בגזרת 7/8 ,  שמקצרים מאוד את הרגל ,  ובגדול לא מחמיאים לאף בריה עלי אדמות .
 הפיתרון :  גזרה גבוהה ,  המכסה את הבטן ואת העודפים ,  תמשיך את קווי הגוף ותחטב את המותניים ,  ממש כמו מחוך מרסן .  מומלץ להשתחל לג'ינס ללא כיסים בחלק הקדמי או על הישבן ,  כדי לא להבליט את הבטן ,  ומה שלא יהיה - אל לו לג'ינס לעבור את קו הטבור .  אלא אם כן בורכת ברגליים רזות ,  רצוי להימנע מג'ינס בגזרה צמודה מדי ובמיוחד מסקיני ,  ובכל מקרה יש להעדיף בדי סטרץ' .  שימו לב שלרוב ,  ג'ינס עם לייקרה יוסיף להתרחב בבית בעוד 14 ס"מ ,  לכן חשוב לקנות אותו צמוד ונטול בועות אוויר .  
ממה להתרחק :  חשוב להקפיד שחזית הג'ינס תהיה ישרה ונטולת קפלים ,  כיסים או משחקי בד שיוצרים נפח .  ואם זה לא היה ברור עד עכשיו ,  אפשר לדאוג לכן לצו הרחקה - רדו מהגזרות הנמוכות ,  שגורמות למשמנים להשתפל החוצה .
 
מלתחה מלאה :  איך לבחור בגדים במידה 42 ומעלה
מדור חדש מעניק אהבה גדולה לנשים במידה 42 ומעלה ומגיע לסייע - איך תבחרו ג'ינס אופנתי למרות היחס הרופף לתא המדידה

