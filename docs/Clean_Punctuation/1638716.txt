14 נקודות לכספי בהפסד סקרמנטו בדנבר
הישראלי היה דומיננטי ועזר לקינגס לכפות הארכה על דנבר ,  אבל משחק מצוין של קניון מרטין ובילאפס העניק לנאגטס 109:112
בסוף דצמבר אירחה סקרמנטו קינגס את דנבר ,  ניצחה אותה ,  וקיבלה מחמאות מכל עבר .  מאזן הקינגס עמד אז על 14 ניצחונות לעומת 16 הפסדים .  הניצחון ההוא סימן את תחילת ההידרדרות של הקינגס ,  שנוצחו ב-14 מ-16 משחקיהם .  הלילה  ( בין שני לשלישי )  התארחו הקינגס בדנבר ,  וגררו את הנאגטס להארכה לאחר שוויון 99:99 בתום 48 דקות .  אבל דנבר ,  עם ההגנה החזקה וניווטו הבוטח של צ'ונסי בילאפס היתה גדולה על סקרמנטו וניצחה 109:112 בסיום .  בעקבות ההפסד נפלה סקרמנטו למאזן של 16 ניצחונות לעומת 31 הפסדים ,  ואילו דנבר שיפרה את שלה ל-33 ניצחונות לעומת 15 הפסדים .  
עמרי כספי שוב עלה מהספסל ,  שיחק 28:40 דקות ,  ולא ירד מהפרקט לאורך כל דקות ההכרעה ברבע הרביעי וההארכה .  כספי הציג משחק נמרץ ולא פחד לקחת אחריות במאני-טיים .  הפורוורד הישראלי סיים עם 14 נקודות ב-4 מ-5 מהשדה  ( ללא אף ניסיון לשלשה )  וצלף מהקו 6 מ-6 .  כספי הוסיף למאזנו 4 ריבאונדים ואסיסט אחד .  את סקרמנטו הוליך ספסנר הוז עם 23 נקודות ו-7 ריבאונדים ,  ודקות טובות בתוספת הזמן .  קווין מרטין תרם 22 נקודות ו-6 אסיסטים ,  שלא כיפרו על משחק הגנה חלש מצדו ואחוזי קליעה נוראיים  ( 5 מ-17 מהשדה )  .  הקינגס שיחקו ללא טייריק אוואנס הפצוע .  
כספי פתח את המשחק על הספסל ונכנס רק 1:11 לסיום הרבע הראשון ,  כשהחליף את דונטה גרין .  12 הדקות הראשונות הסתיימו בשוויון 26:26 כשקווין מרטין הוא המוציא לפועל העיקרי בסקרמנטו עם 9 נקודות .  ברבע השני כספי נשאר על הפרקט והחל להשתלב במשחק ההתקפה של הקינגס עם 8 נקודות ברבע הזה ,  שהסתיים ביתרון 50:64 לסקרמנטו ,  למרות יכולת טובה של קניון מרטין שסיים את המחצית עם 12 נקודות עבור דנבר .  ברבע השלישי צ'ונסי בילאפס המשיך לפטם את החברים ולייצר נקודות ,  אבל דקות טובות של ספנסר הוז השאירו את הקינגס קרוב עם פיגור 78:73 בסיומו .  
כספי היה מהבודדים בסקרמנטו שלא רעדו לו הידיים בסיום .  1:53 לסיום הוא קלע 2 מ-2 מהקו וצימק למינוס 2 .  צ'ונסי בילאפס הגדיל את היתרון של דנבר ,  שניצלה היטב את ההגנה הרכה של קווין מרטין ובנו אודריך .  40 שניות לסיום כספי קלע סל גדול כשזריקת וו שלו נכנסה פנימה וצימק למינוס 2 .  בילאפס איבד כדור ,  ופול ווסטפאל חזר מפסק הזמן עם תרגיל שבודד את עמרי כספי לאחד-על-אחד .  כספי חדר והחטיא ,  אך ספנסר הוז המשיך את הכדור פנימה ,  ועל הלוח נרשם שוויון 99:99 פחות מחצי דקה לסיום .  2.7 שניות לסיום החטיא בילאפס שלשה ,  יודוקה לקח את הריבאונד והקבוצות הלכו לפסק זמן .  ספנסר הוז עלה לזריקה עם הבאזר ,  אבל החטיא והקבוצות הלכו להארכה .  דנבר שלטה בקצב ועלתה ליתרון קטן בהארכה .  2:14 לסיום כספי שוב עמד על הקו וקלע שתיים כדי לצמק למינוס 1 .  בהמשך לקח כספי ריבאונד הגנה חשוב מול קניון מרטין ,  וספנסר הוז העלה את הקינגס ל-107:109 עם שלשה גדולה .  דקה לסיום כספי לא הצליח לנצל מהלך מול קניון מרטין ,  וסקרמנטו איבדה כדור לאחר מכן בעקבות הלחץ שהפעילה הגנת דנבר .  18 שניות לסיום ארון אפללו קלע סל ענק מקו הבסיס על הפנים של קווין מרטין ,  והעלה את דנבר ל-109:111 .  כל מה שסקרמנטו הוציאה תחת ידה היה זריקה קשה וגרועה של קווין מרטין ,  ובילאפס הלך לקו כדי לסגור עניין עם אחת משתיים ,  ודנבר ניצחה 109:112 .
 הוז ,  כאמור ,  הוליך את סקרמנטו עם 23 ומרטין הוסיף 22 ,  אבל הקינגס לא קיבלו תרומה משמעותית מג'ייסון תומפסון ,  שקלע 4 נקודות בלבד ב-18 דקות .  אנדראס נוצ'יוני וג'ון ברוקמן קלעו 11 נקודות כל אחד מהספסל ,  סרחיו רודריגז הוסיף 8 .  קניון מרטין הצטיין בדנבר ,  ששיחקה ללא כרמלו אנטוני .  קיי-מארט קלע 24 נקודות  ( 10 מ-15 מהשדה )  והוריד 12 כדורים חוזרים .  צ'ונסי בילאפס קלע 23 ומסר 9 אסיסטים ,  ננה קלע 14 ואסף 6 כדורים חוזרים ,  וג'יי.אר סמית הוסיף 9 מהספסל ,  כולל חטיפה גדולה שעזרה לדנבר להכריע את המשחק בהארכה .
 
14 נקודות לכספי בהפסד סקרמנטו בדנבר
הישראלי היה דומיננטי ועזר לקינגס לכפות הארכה על דנבר ,  אבל משחק מצוין של קניון מרטין ובילאפס העניק לנאגטס 109:112

