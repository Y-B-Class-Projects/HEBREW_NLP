השחיתות האמיתית - הפקרת האזרחים 
שחיתות ציבורית
 >  >  יום לאחר שמבקר המדינה פירסם את הדו"ח שחשף ליקויים חמורים ומתמשכים במערך הכבאות ,  פורסם ברומטר השחיתות העולמי 2010  ( gcb )  .  הברומטר בודק את עמדות הציבור הרחב בנוגע לשחיתות ברשויות ובגופים שונים במספר גדול של מדינות ,  ומשווה את התוצאות ביניהן .  ממצאי הברומטר השנה מתיישבים היטב עם הממצאים שאסף המבקר והם מספקים הסבר נוקב וקשה שאסור להתעלם ממנו .  הממצאים מראים כי בכל הנוגע לאמון הציבור כלפי נבחריו ,  מצבה של ישראל בכי רע .  76% מהציבור בישראל מאמין כי רמת השחיתות במדינה עלתה בשלוש השנים האחרונות .  בנוסף ,  הישראלים מעניקים למפלגות בישראל ציון נמוך ביותר ,  המצביע על תפישת המפלגות כמושחתות ,  ומבטא רמה גבוהה ביותר של חוסר אמון ביכולת הממשלה לטפל ביעילות בשחיתות .  לא נכון לומר שהמדינה מושחתת .  בישראל אין חסינות מפני חקירה לבכירים ,  פוליטיקאים מושחתים נחקרים ועומדים לדין ,  שרים יכולים למצוא עצמם מאחורי סורג ובריח ,  מבקר המדינה בוחן ליקויים מבניים ופרטניים ,  מינויים פוליטיים יכולים להגיע לכדי עבירה פלילית ,  כלי התקשורת מבצעים תחקירים על קלקולים שלטוניים ,  והחלטות בית המשפט העליון מכובדות ומקוימות .  מדוע ,  אם כן ,  טוען הציבור שהשחיתות עולה ,  בשעה שהמלחמה בשחיתות גוברת ?  קיימים לפחות שני מובנים לשחיתות פוליטית .  במובן אחד ,  שחיתות מתמקדת בשוחד ובהתנהגויות פליליות של עובדי ציבור .  תופעת השוחד של בכירים בישראל אינה שכיחה ,  והיא כנראה במגמת בלימה .  לפי הברומטר ,  כ-4% מהציבור דיווחו על תשלום שוחד .  ממצא זה מתיישב היטב עם מחקרים נוספים ,  וכנראה עם ההתנסות האישית של רוב אזרחי ישראל .  המובן השני והרחב יותר של השחיתות מתמקד במידת הדאגה של השלטון לציבור .  שחיתות במובנה הרחב כוללת מצב שבו פוליטיקאי פועל כחוק ,  אבל אינו דואג לציבור אלא לעתידו הפוליטי ,  למקורביו ולנושאים שקרובים ללבו באופן אישי .  השחיתות במובנה הרחב היא חוקית ,  אבל לא אתית ,  שכן היא נעשית משיקולים אישיים ופוגעת בציבור .  בנקודה זו נמצא קשר בין ממצאי המבקר אודות ההזנחה של מערך הכבאות בישראל לבין ממצאי הברומטר .  לא שוחד ומעטפות כסף הם שמנעו משר הפנים ,  שר הביטחון וראש הממשלה לטפל באחד הדברים הבסיסיים שהמדינה מחויבת אליהם - הביטחון האישי שלנו .  אבל שיקולים פוליטיים ,  עיסוק בלתי פוסק באינטרסים סקטוריאליים ואי הבנה של משמעות המושג  " משרת הציבור "  בהחלט השפיעו ועיצבו את האופן שבו ממשלת ישראל הפקירה את אזרחיה .  כדי לטפל בשחיתות במובנה הרחב אין הכרח בשינוי שיטת הממשל או בהחמרת הענישה נגד מושחתים .  מה שנדרש הוא שינוי מסוג אחר - ובראש ובראשונה ,  שינוי כללי ,  שיגביר את השוויון ועמו את היכולת ואת הרצון של האזרחים לעסוק בענייני ציבור .  לצד זאת ,  וכאמצעי לקדם את השינוי הכללי ,  נדרשת גם מהפכת שקיפות ,  שמשמעותה הקניית כלים מוסדיים ופרקטיים שיאפשרו לציבור להבין מה עושה השלטון ,  וישמשו הרתעה מפני מחדלים ,  הזנחות ושחיתויות .  נבות הוא דוקטור בבית הספר למדעי המדינה של אוניברסיטת חיפה ,  ועו"ד שגיא היא מנכ"לית עמותת שקיפות בינלאומית-ישראל

השחיתות האמיתית - הפקרת האזרחים 
שחיתות ציבורית

