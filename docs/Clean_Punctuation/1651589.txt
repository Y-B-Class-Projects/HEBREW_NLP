הבאזז של אז 
שיחה הגיונית לחלוטין שהתקיימה  ( לכאורה )  עם יזם דוט.קום ב-10 במארס 2000
 >  >   " בקרוב ניכנס לתקופה השקטה שלפני ה-ipo ולכן אני לא יכול להרחיב יותר מדי על המודל העסקי שלנו .  אבל בגדול ,  כמו שאתם יודעים ,  מדובר במיזם דוט.קום שהתחיל בגראז' של ההורים לפני שנה ,  כשאת הסיד מאני גייסנו מ-ff ורק אחרי חצי שנה ה-vc נכנסו . " כיום אנו מדברים כבר על טראפיק של עשרות אלפי גולשים ביום ואנו מקווים שעם חדירת תשתית הפס הרחב למייל האחרון ,  נוכל לקבל הרבה יותר איי-בולז ובתוך כמה חודשים להגיע למכירות שישקפו לחברה שווי שוק של 2 מיליארד דולר .  תראה איפה נמצא כיום הנאסד"ק ,  זה טירוף !  ממש עכשיו הוא חצה את רף 5,000 הנקודות ,  וכולם מאמינים שהוא ימשיך לטוס לירח גם בשנה הקרובה . " אנחנו מודעים לכך שמדובר ב-opm  ( other people's money )  ולכן אנחנו משתדלים לשמור על קצב שריפת מזומנים הגיוני .  שכרנו קומה אחת בלבד בבניין משרדים ברמת החי"ל ,  לא משהו מפואר כמו זה של הילדים שפיתחו את המודול להעברת מידע בטכנולוגיית דחיפה ,  אבל לא ויתרנו על שולחן ביליארד בכניסה ופלייסטיישן 2 לכל העובדים . " ערן ,  הקו-פאונדר ,  חזר אתמול מרוד שואו בוואלי עם בשורות לא הכי טובות .  במהלך הנסיעה הודיע לו ה-cto שלנו שהוא קיבל הצעה מלייקוס לנהל להם איזשהו פרויקט של אינדקס אתרים .  ערן הציע לו חבילת אופציות מטורפת ,  אבל זה לא שיכנע אותו ,  וכנראה שנצטרך לחכות כמה שבועות עד שאחד החברים שלנו מ-8200 ישתחרר ויוכל להיכנס לתפקיד .  נפגשנו אתו הבוקר ואחרי שהחתמנו אותו על nda עשינו לו פרזנטציה של המיזם והוא מיד קלט שזה הולך להיות קילר-אפ .  המתכנת הזה תותח ברמות על . " אני מאוד אופטימי ,  כי החברה מתקרבת למיילסטון השני שלה בצעדי ענק .  אם לא יהיו עיכובים חריגים אנחנו צפויים לצאת לבטא פתוח של הגרסה השנייה ממש בימים הקרובים .  הטכנולוגיה עובדים על זה 24/7 כמעט .  החבר'ה האלה לא צריכים כמעט כלום ,  העיקר שהמשלוחים של הפיצות והקולות יגיעו בזמן - והם מסודרים .  מה שאני כן יכול לספר לך זה שהגרסה השנייה כבר מותאמת ל-wap ,  כי כיום אין טעם בכלל לתכנן משהו בלי להתייחס לפורטלים הסלולריים - כל העולם הולך לכיוון הזה .  תראה ,  כבר אי אפשר להסתמך על גולשים בדיאל-אפ .  כל התעשייה הולכת לכיוון של b2b ו-b2c וכולם מבינים את זה .  זאת בדיוק הכלכלה החדשה . " מה שבטוח זה שההשקה של הגרסה החדשה - שתתקיים בניו יורק - הולכת להיות הפקה מהסרטים .  אנשי יחסי הציבור שלנו הבטיחו להביא למסיבה את כל דוגמניות העל מהשורה הראשונה ,  מסינדי קרופורד ועד קלאודיה שיפר .  נורא רצינו להכניס פרסומת לסופרבול לפני כמה שבועות ,  אבל כל הסלוטים כבר היו תפוסים ,  אז החלטנו ללכת על מסיבה ענקית .  אין לנו מה להפסיד - אנחנו בדרך לאקזיט .  כמו שערן אומר :  'אם אתה רוצה לעשות את המכה - גט ביג אור גט לוסט' ".  מילון מונחי הבועה ff  ( friends and family )  :  שני מקורות המימון החשובים ביותר שהניעו את גלגלי מהפיכת האינטרנט בימיה הראשונים .  לקראת התפוצצות הבועה נוסף f שלישי - fools .  איי-בולז :  מודל שהיה שכיח בתקופת הבועה ,  שלפיו ניתן יהיה להפוך לכסף את העובדה שיותר ויותר גולשים מורידים את התוכנה ,  באמצעות מכירת מודעות פרסום שמשולבות בתוכנה .  קצב שריפת מזומנים :  משך הזמן שבו חברה מסוגלת לפעול עד לנקודה שבה היא זקוקה לתוספת כספית על מנת לשרוד ,  או הזמן שנדרש לבזבז את הכסף שכבר הצליחה לגייס מהמשקיעים .  טכנולוגיית דחיפה  ( פוש )  :  ניצול הרגעים שבהם הגולש ברשת לא מקבל מידע כדי לשלוח לו מידע .  דחיפה היתה אחת הטכנולוגיות החמות ברשת האינטרנט הצעירה .  לייקוס :  מנוע החיפוש והפורטל הגדול ביותר באינטרנט בעידן שלפני גוגל .  ב-2000 נרכשה על ידי טרה נטוורקס תמורת 13 מיליארד דולר ,  וארבע שנים לאחר מכן נמכרה לחברה דרום קוריאנית בפחות מ-100 מיליון דולר .  קילר-אפ  ( killer application )  :  כל יישום ,  מוצר ,  או שירות שהופך במהירות עצומה לפופולרי ומצליח בקרב מאות אלפים או מיליוני משתמשים .  מיילסטון :  סבבי גיוס הכספים מקרנות ההון סיכון מסתמכים על אבני דרך בחייהם של הסטארט-אפים בדרכם להגשים את היעדים שנקבעו בתוכנית העסקית .  המיילסטון מייצגים רמות משתנות של גולשים לאתר ,  הורדות של התוכנה ,  יעדי פיתוח והכנסות .  wap  ( wireless application protocol )  :  אמצעי טכנולוגי להעברת מידע במכשירים אלחוטיים .  ב-2000 היו בישראל אלפים בודדים של משתמשי וואפ ,  ורוב צגי הסלולר באותה תקופה היו בשחור לבן וברזולוציות נמוכות מכדי להציג תמונות .  כלכלה חדשה :  פרדיגמה כלכלית הגורסת שטכנולוגיית המידע היא הגורם הישיר לצמיחה מהירה במשק ,  הודות להאצה בפריון העבודה .  הכלכלה החדשה הינה הביטוי המובהק ביותר לחיבור שבין הון ומידע .  דוגמניות על :  ימי הבועה העליזים אופיינו במסיבות עם דוגמניות מהשורה הראשונה ,  שקיבלו בתמורה אופציות או מניות בחברות הדוט.קום .  סינדי קרופורד ,  למשל ,  מונתה כחברת דירקטוריון בחברת האינטרנט babystyle.com .
 
הבאזז של אז 
שיחה הגיונית לחלוטין שהתקיימה  ( לכאורה )  עם יזם דוט.קום ב-10 במארס 2000

