גיבור גיטרה
חלום הרוק'נ'רול של יוני בן חורין נאלץ להתנפץ על בסיס חוסר היכולת שלו ללמוד אפילו את הפשוט בשירים של משינה .  הו ,  הקנאה
לפני כמה חודשים קיבלתי מהדוד דרור את הירושה המשפחתית הראשונה שלי ,  בתוך תיק ישן ובלוי .  מלבד כמה מפרטים שחוקים מצאתי בו גיטרה קלאסית ארוכה ,  רחבת מימדים ,  שצמיד פגאני מעוטר על גופה הענוג .  זה זמן רב שחשקה נפשי בגיטרה ,  ובשבוע שחיכיתי שתגיע יכולתי להרגיש את מהלכי האקורדים הקצרים שלמדתי מחברים מדגדגים את קצות אצבעותיי ,  מחכים להתפרץ כשכבר יהיו לי כמה מיתרים משלי .  כשסוף סוף קיבלתי את הגיטרה ,  לא יכולתי להתאפק ופינקתי אותה בציור מלאכים נוגה מעטיפת אלבום ישן ואהוב של לאונרד כהן .   הגיטרה שלי הייתה מושלמת .  אמנם היא לא נשאה תווית של חברה מוכרת במיוחד ,  אבל נכתב עליה 'מייד אין איטליה' ,  כך שיכולתי לדמיין בראשי איזה מין סבא ג'פטו איטלקי וצנום שעבד עליה ימים כלילות במחסן הקטן שלו בונציה ,  משייף ומלטף באהבה .  הדמיון שלי הפליג גם למחוזות פחות קשורים לגיטרה עצמה ,  ויותר לשימוש שלי בה .  בהשראת ההופעות שראיתי באותה תקופה ,  חשבתי על עתידי כנגן בלהקה ,  אולי אפילו סולן .  למוזיקאים על הבמה יש הוד והדר ,  שהופך אותם למעט נשגבים או מורמים מעם ,  וממקדים את תשומת הלב אליהם .  כך שמצא חן בעיני להיות גיבור גיטרה ,  לשיר את השירים והפזמונים שמחכים במגירה שליד המיטה .  לעמוד במועדון עם הלהקה  ובמילותיו של נעם רותם  לספר לאנשים זרים כמה סיפורים לפני השינה .   תוכנית הפעולה שלי הייתה לימוד עצמי .  מה שהיה טוב להנדריקס בטח יספיק גם בשבילי .  חברים שמנגנים לקחו אותי מספיק ברצינות כדי להכין לי דף עם הוראות היכן להניח את האצבע כדי להגיע לאקורדים הבסיסיים .  התאמנתי עליהם ימים כלילות  במשך קצת יותר משבוע .  בשלב מסוים זה התחיל להיות מתסכל .  איך אפשר לשמוע מוזיקת גיטרות מטורפת ,  כמו לד זפלין ופיקסיז או המארס וולטה ,  ואחר כך להתאמן ברצינות ולהזיע על המעבר הארור בין G ל-D בשירים לעוסים כמו 'תחזור ,  תחזור' של משינה .   ליום ההולדת האחרון קיבלתי מפוחית .  חשבתי להשתמש במעט האקורדים הפשוטים שידעתי כדי להלחין כמה שירים ישנים שכתבתי ,  ובהשראת מסורת הסינגר-סונגרייטר ואופנת הפולק להשתמש במתנה הנוצצת כדי ללוות את עצמי .  זה כבר היה הקש ששבר את גב הגמל .  הנשיפות הגמלוניות שלי החווירו לעומת הצלילים הטהורים והעצובים שניסיתי לנגן ,  משירים של בוב דילן וניל יאנג .  אז נאלצתי להכיר בעובדה שבסופו של דבר ,  תקופת הגיטרה שלי הייתה רק פאזה חולפת בחייו של נער מתבגר .  ובכל זאת ,  גם אחרי שהעברתי לאחותי את הגיטרה אני יודע שמתחת לכל שכבות העצלנות שלי בערה תשוקה .  תשוקה שגרמה לי להעריך הרבה יותר את אלה הגדולים באמת ,  שהמשיכו כשהיה קשה ,  וניצלו אותה ליצירה .
 
גיבור גיטרה
חלום הרוק'נ'רול של יוני בן חורין נאלץ להתנפץ על בסיס חוסר היכולת שלו ללמוד אפילו את הפשוט בשירים של משינה .  הו ,  הקנאה

