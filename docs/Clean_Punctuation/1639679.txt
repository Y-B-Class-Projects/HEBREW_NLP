תקציב ההשכלה הגבוהה גדל ברבע מיליארד שקל
משרד האוצר ונציגי המל"ג חתמו על הסכם ,  לפיו תקציב ההשכלה הגבוהה יעמוד השנה על כ-6.9 מיליארד שקלים
משרד האוצר והוועדה לתכנון ותקצוב במועצה להשכלה גבוהה ,  חתמו היום  ( חמישי )  על הסכם תקציבי ,  לפיו תקציב מערכת ההשכלה הגבוהה בשנת הלימודים הנוכחית תש"ע יעמוד על כ-6.9 מיליארד שקלים .  מליאת הוועדה לתכנון ותקצוב קיימה היום דיון ארוך ,  אשר בסופו אושר התקציב פה אחד .  
סכום זה מהווה גידול של כ-237 מיליון שקלים בהשוואה לתקציב תשס"ט המקורי .  הגידול בתקציב נובע ,  בין היתר ,  ממימון הסכמי השכר עם הסגל הבכיר והזוטר ,  מגידול במספר הסטודנטים ועוד .  הוועדה לתכנון ותקצוב רואה בתקציב שנה"ל תש"ע תקציב של שנת מעבר שבמהלכה תגובש ,  בתיאום עם משרד האוצר ,  תוכנית חומש חדשה למערכת ההשכלה הגבוהה .  תוכנית החומש תכלול בין היתר עדכון למודל התקציבי לצורך עידוד המצוינות במערכת ואת הסדרת נושא הפנסיה התקציבית באוניברסיטאות .  תוכנית החומש צפויה לצאת לפועל החל משנת הלימודים תשע"א .  
יו"ר הות"ת ,  פרופ' מנואל טרכטנברג ,  אמר כי  " תקציב שנת הלימודים תש"ע הינו תקציב מעבר מבחינת מערכת ההשכלה הגבוהה שבונה בימים אלה תכנית מרכזית לטווח ארוך .  התוכנית חייבת להביא בשורה חדשה ולחזק את מצוינות המחקר ואיכות ההוראה ".  
הממונה על התקציבים במשרד האוצר ,  ד"ר אודי ניסן ,  הוסיף כי  " אנו רואים חשיבות רבה בחיזוק מערכת ההשכלה הגבוהה ובתרומתה לכלכלה ולחברה .  אני סבור ששיתוף הפעולה והדיאלוג הפורה בין הגורמים השונים יאפשר להתמודד עם האתגרים הרבים העומדים בפני מערכת ההשכלה הגבוהה ,  ביניהם ,  שינוי אמיתי במודל התקצוב ,  העדפת מצוינות וניצול היתרונות היחסיים של המוסדות ". 

תקציב ההשכלה הגבוהה גדל ברבע מיליארד שקל
משרד האוצר ונציגי המל"ג חתמו על הסכם ,  לפיו תקציב ההשכלה הגבוהה יעמוד השנה על כ-6.9 מיליארד שקלים

