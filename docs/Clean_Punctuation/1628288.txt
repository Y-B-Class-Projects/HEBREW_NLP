הפתעה בבאר שבע :  יזמים מקומיים זכו במכרזים על 3 מגרשים ב-37 מיליון שקל
חברת כ.א.א שבבעלות האחים אילן ואריה כהן ,  הציעו מחירים שעלו במאות אחוזים על הצעות המתחרים
תוצאות מפתיעות במכרז שפירסם מינהל מקרקעי ישראל לשיווק מגרשים המיועדים לתעסוקה ומסחר במזרח באר שבע :  לשמונה מגרשים לא הוגשה אף הצעה ,  וארבעה מגרשים נוספים נמכרו ב-40 מיליון שקל  ( כולל הוצאות פיתוח )  ,  מתוכם שלושה לחברת כ.א.א ,  שבבעלות האחים אילן ואריה כהן ,  תמורת סכום כולל של 36.9 מיליון שקל .  במגרש הרביעי זכתה חברת אלין בבעלות הלל קרדי תמורת 3 מיליון שקל .  במסגרת המכרז שיווק מינהל מקרקעי ישראל כ-540 דונם שנמצאים ליד היציאה המזרחית של באר שבע ,  בין הרחובות האורגים ,  דרך חברון ושדרות הכרמל  ( ביציאה מהעיר לכיוון דימונה )  .  המכרז פוצל ל-12 מגרשים שמיועדים לפיתוח של נדל"ן מניב :  מסחר ,  משרדים ותעסוקה .  לטענת אנשי נדל"ן מקומיים ,  המחיר שהציעו האחים כהן היה גבוה מאוד ,  במיוחד על רקע התחרות הנמוכה שהיתה על המגרשים והעובדה שלמכרזים לא היו מחירי מינימום .  ב שני מגרשים הם התמודדו מול שתי חברות בלבד ,  ואילו במכרז השלישי ,  על מגרש קטן בן 6 דונם ,  אותו רכשו ב-200 אלף שקל ,  הם היו המתמודדים היחידים .  במכרזים הגדולים יותר ,  הם הציעו עבור מגרש בשטח של כ-22 דונם 8.1 מיליון שקל  ( ללא הוצאות פיתוח )  כשההצעה השנייה והשלישית היו 1.8 מיליון ו-450 אלף שקל  ( בהתאמה )  בלבד ;  עבור מגרש נוסף בשטח של כ-57 דונם הם הציעו 11 מיליון שקל  ( ללא הוצאות פיתוח )  כשההצעה השנייה בגובה משתרכת הרבה מאחור - 3.9 מיליון שקל בלבד .  בממוצע שילמו כ-405 אלף שקל לדונם  ( כולל הוצאות פיתוח )  .  מדוע הצעותיהם היו כה גבוהות ?  לדעתו של אילן כהן לא מדובר במחירים גבוהים כלל : " אני לא חושב ש-90 אלף דולר לדונם זה מחיר גבוה .  יש לנו 20,000 מ"ר למסחר ומשרדים בבאר שבע ואני יודע מה ערך הקרקעות בעיר .  המחירים בעיר עדיין לא גבוהים בהשוואה לשאר המדינה וביחס לפוטנציאל שלהם ".  כהן מסר עוד ,  כי התמודד על כמה מכרזים מתוך כוונה לזכות באחד מהם .  כעת הם מחפשים מנהלים מגעים ראשונים עם משקיעים שיכנסו לפרויקטים האלה .  המגרשים שמיועדים בעיקר לבנייה של שטחי מסחר ,  קניון או פאוור סנטר ,  נמצאים לא רחוק מכמה מרכזי מסחר גדולים בבאר שבע כמו קניון הנגב של קבוצת עזריאלי וביג באר שבע .  כאמור ,  על שמונה מגרשים נוספים לא הוגשו הצעות כלל .  הסיבה לכך נעוצה בייעוד של הקרקע לתעשייה עתירת ידע ,  היי-טק ,  אלקטרוניקה וכדומה .  ההתעלמות של היזמים ממכרזים אלה מעידה ככל הנראה על כך שיזמי נדל"ן אינם רואים בבאר שבע את המקום המתאים ביותר לתעשייה זו .
 
הפתעה בבאר שבע :  יזמים מקומיים זכו במכרזים על 3 מגרשים ב-37 מיליון שקל
חברת כ.א.א שבבעלות האחים אילן ואריה כהן ,  הציעו מחירים שעלו במאות אחוזים על הצעות המתחרים

