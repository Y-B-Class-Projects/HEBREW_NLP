אשקלון-נתניה 4:0 ,  סבע : " עשינו את זה קל "
 החלוץ כבש צמד בניצחון הגדול של נתניה וטען : " התוצאה יכולה הייתה להיות גבוהה יותר ".  עזורי : " על כל טעות שילמנו בשער "
 המשחק בין הפועל אשקלון למכבי נתניה עמד בסימן אקסים .  רביד גזל ,  שניר גואטה ,  אמייה טגה וערן לוי מאשקלון פגשו את קבוצתם לשעבר בעוד בנתניה משחקים קובי דג'אני ,  טל מעבי וניר נחום להם עבר באשקלון .  כנראה שבאשקלון עסקו יתר על המידה בפיקנטריה ושכחו להופיע למשחק .  אחרי חמישה משחקים רצופים ללא הפסד ,  הקבוצה של גיא עזורי קיבלה מהלומה מהחבורה של ראובן עטר ,  הפסידה 4:0 מוחץ ונחלה הפסד ביתי ראשון העונה .  
נתניה כבר מזמן לא סתם הפתעה והגיע הזמן לספור אותה כאחת המועמדות להילחם על הכרטיס לפלייאוף העליון .  הצעירים של עטר ,  במיוחד פיראס מוגרבי ודלה ימפולסקי ,  הובילו את הקבוצה ואחמד סבע היה שם כדי לסיים ,  וכל זאת לעיניו הבוחנות של המאמן הלאומי לואיס פרננדז .  בשבוע הבא הצהובים יארחו את הפועל עכו לקרב צמרת לכל דבר .  אשקלון ?  היא חזרה למציאות מאבקי ההישרדות .  
פתיחת המשחק הייתה מצוינת והשער הראשון נפל כבר בדקה השישית .  פיראס מוגרבי ניצל חוסר עירנות בהגנת המארחים וכבש מקרוב את היתרון של נתניה .  אחמד סבע ,  שהיה מעורב בשער הראשון ,  היה זה שכבש את השני בדקה ה-19 .  החלוץ נותר לבד מול אהורלו לאחר בישול של ימפולסקי ולא התקשה להכניע את הגנאי ולהעלות את נתניה ל-0:2 .  נתניה לא הורידה את הרגל מהגז וסבע השלים צמד בדקה ה-34 ,  הפעם מבישול של ניר נחום ,  0:3 במחצית .  
נתניה פתחה את המחצית השנייה כמו שפתחה את המשחק וכבשה את הרביעי בדקה ה-55 .  מתפרצת צהובה וקטלנית הסתיימה עם בישול של מוגרבי לימפולסקי ,  שכבש מקרוב את השלישי שלו העונה .  
הרכב הפועל אשקלון :  סטיבן אהורלו ,  קובי מוסא  ( שניר גואטה ,  46 )  ,  יניב אלול ,  דרקו לובריץ' ,  אדיר טובול  ( מג'ד יונס ,  18 )  ,  אמייה טגה ,  זוראב מנטשאשווילי ,  רביד גזל ,  ערן לוי  ( שי פטלק ,  65 )  ,  עוסמן בשירו ,  אריק גאוו .
 הרכב מכבי נתניה :  קרלוס אריאס ,  אוראל דגני ,  ליאוניד קרופניק ,  מריאנו קפוראלה  ( עדי נמני ,  77 )  ,  טל מעבי ,  קובי דג'אני ,  ניר נחום  ( מאור אסור ,  71 )  ,  חן עזרא ,  דלה ימפולסקי ,  פיראס מוגרבי ,  אחמד סבע  ( חסיב אבו רוקון ,  68 )  .
 במכבי נתניה חגגו בסיום את הניצחון הגדול וההעפלה למקום השלישי .  המאמן ראובן עטר היה צריך לעזוב מוקדם את המגרש מטעמים אישיים ולכן עוזרו ,  צדוק מלכה ,  היה זה שהתראיין בסיום ואמר : " יזמנו מההתחלה והגענו להמון מצבים .  אנחנו מאד מרוצים ,  לא ציפינו לתוצאה כזאת .  נתניה מתקדמת ממשחק למשחק .  הסוד הוא שחקנים צעירים שרוצים להצליח ואפשר לבטוח בהם .  אנחנו לא באים כאנדרדוג אלא באים כדי לנצח ". 
אחמד סבע ,  שכבש צמד והעלה את מאזנו לחמישה שערי ליגה הוסיף : " עשינו את המשחק קל .  לתת גולים זאת העבודה שלי .  ראיתם קבוצה אחת ששלטה והתוצאה היתה יכולה להיות גבוהה יותר .  עטר נותן לנו ביטחון וזה חשוב ".  
באשקלון ניסו להבין מה גרם לקבוצה להתפרק כך דווקא במשחק בית : " התפרקנו ,  חטפנו סטירה מצלצלת מכל הכיוונים ",  הודה בסיום המאמן גיא עזורי . " התפרקנו אחרי 20 דקות ,  זה יום קשה לאשקלון .  רצינו להרים את החבר'ה ולצאת לדרך חדשה ,  אבל זה לא הצליח .  קיבלנו בראש מקבוצה יוצאת מן הכלל ,  הם גרמו לנו להיראות רע .  על כל טעות שילמנו בשער ויש ימים כאלה ". 
רביד גזל ,  שפגש את קבוצת נעוריו ,  הוסיף : " לא ציפינו לכזאת תצוגה ,  היינו רכים וחלשים ואני מקווה שדברים כאלה לא יקרו יותר .  אנחנו צריכים לעכל את ההפסד הזה ,  זה קשה ולא נעים .  אנחנו מפסידים כקבוצה ומנצחים כקבוצה ". 

אשקלון-נתניה 4:0 ,  סבע : " עשינו את זה קל "
 החלוץ כבש צמד בניצחון הגדול של נתניה וטען : " התוצאה יכולה הייתה להיות גבוהה יותר ".  עזורי : " על כל טעות שילמנו בשער "
 
