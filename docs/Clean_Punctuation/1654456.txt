גווארדיולה : " מסי משפיע כמו ג'ורדן "
 מאמן ברצלונה השווה את הכוכב שלו לכדורסלן שיקגו בולס האגדי .  גורקוף : " לא משנה את מי נקבל ,  רק לא ברצלונה "
 וידאו :  רויטרס ,  עריכה :  יאיר דניאל
אם מישהו במדריד או בגרמניה עוד העז לחלום על סנסציה אדירה במסגרתה תדיח שטוטגרט את ברצלונה משמינית גמר ליגת האלופות אחרי 1:1 במשחק הראשון ,  הרי שליונל מסי העיר אותו אמש  ( רביעי )  והראה לו בדיוק מה זו סנסציה .
 13 דקות בדיוק לקחו לקוסם הארגנטינאי כדי להעלות את בארסה ל-0:1 ובהמשך הוא המשיך לעשות ככל העונה על רוחו ,  כבש שער נוסף בקלות כמעט מתסכלת והוליך את אלופת אירופה ל-0:4 ולרבע הגמר ,  שזה כבר שלב אחד יותר מריאל מדריד .  
מסי השווה את מאזן השערים של פטריק קלייברט באירופה במדי הבלאוגרנה - 21 ,  ובקצב הזה הוא יעבור עוד השנה את מלך שערי ברצלונה במפעלים של אופ"א ,  ריבאלדו ,  לו 25 כיבושים יבשתיים .  אגב ,  מסי כבש 31 מ-98 השערים של ברצלונה העונה בכל המסגרות ,  כלומר קצת יותר מכ-30 אחוזים .
 בספרד עוסקים לא מעט באפשרות שברצלונה תגיע לגמר שיתקיים העונה בסנטיאגו ברנבאו של ריאל מדריד ,  אבל הנשיא ז'ואן לאפורטה ,  סירב להתייחס לכך : " יש עוד קבוצות חזקות במפעל ואסור לנו לחשוב על הגמר .  נראה את מי נקבל בהגרלה .  הצרפתיות הוכיחו כמה איכות יש להן ,  באיירן בפורמה טובה ,  אינטר הדיחה את צ'לסי וארסנל תמיד משחקת כדורגל טוב ". 
פפ גווארדיולה שפע מחמאות לשחקניו : " חדשות נהדרות להיות ברבע הגמר .  שיבחתי את הקבוצה והיא הגיבה מצוין במגרש .  המטרה שלנו היא לקבל את הטוב ביותר מזלאטן כי הוא שחקן ממימד אחר .  אני רוצה לראות אותו יותר אגרסיבי מול השער .  יא יא טורה שחקן נהדר והיה לו משחק נפלא .  מסי ?  אנחנו יודעים שהוא מסוגל לטוב ביותר .  לשחקנים הטובים ביותר יש השעפה גדולה .  למייקל ג'ורדן הייתה השפעה טובה על הבולס ,  כך גם למסי ".  
השוער ויקטור ואלדס הוסיף : " אנחנו תמיד מנסים לשחק כדורגל יפה ואני נותן ציון 10 לקבוצה .  בליגת האלופות ,  הדברים הקטנים הם החשובים ואנחנו צריכים להתקדם צעד אחרי צעד .  כל יריבה ברבע הגמר תהיה קשה ". 
המאמן המפסיד כריסטיאן גרוס הודה : " חסר לנו האומץ מהמשחק הראשון בשטוטגרט .  הופעה הגנתית טובה יותר הייתה עשויה לנטרל את מרכז השדה ולאפשר לנו להגיע לאותה כמות מצבי הבקעה .  הם שיחקו בשביל הקהל וההדחה של ריאל מדריד נתנה להם אקסטרה מוטיבציה .  לא יצרנו מצבים ונלחמנו כדי לעמוד בקצב שלהם ".  השוויצרי התייחס לכוכב המשחק ,  מסי ,  והפליא במחמאות : " הוא השחקן הטוב בעולם ,  פנטסטי וזה מדהים שהוא רק בן 22 .  ההשוואות למראדונה מוצדקות ". 
קבוצה נוספת שהבטיחה הערב את מקומה ברבע הגמר היא בורדו ,  שניצחה את אולימפיאקוס 1:2 ,  השלימה 1:3 בסיכום המשחקים והפכה לצרפתיה השנייה שתופיע בין שמונה הגדולות ביחד עם ליון .  
הקבוצה של לורן בלאן הגיעה עם יתרון 0:1 ממשחק החוץ ואחרי שעלתה ליתרון במחצית הראשונה נראתה מלאת ביטחון ,  אבל 45 הבאות כמעט הפכו לסיוט ,  כשהיוונים השוו ל-1:1 למרות ששיחקו בעשרה שחקנים וידעו ששער נוסף יעלה אותם .  
הקשר יוהאן גורקוף התייחס למשחק עצמו וגם את מי ירצה לפגוש ברבע הגמר : " עשינו לעצמנו חיים קשים במחצית השנייה ,  אבל המחצית הראשונה שלנו הייתה פנטסטית והיינו צריכים להוביל בה 0:2 או 0:3 .  לא משנה לי את מי לפגוש ,  רק לא את ברצלונה .  שיחקתי לפני כמה ימים במשחק ידידות נגד נבחרת ספרד ובקושי נגעתי בכדור ". 
מאמנו לורן בלאן הוסיף : " הדקות 65-75 ,  כשאלו דיארה הורחק ושיחקנו 10 מול 10 ,  היו דקות של היסוס ,  אבל בסך הכל ,  התנהלנו נכון .  פתחנו מצוין עם שער בבעיטה חופשית ושיחקנו היטב עד הדקה ה-65 .  אין ספק שהיינו ראויים להעפלה ".  המאמן התייחס לעובדה ששתי קבוצות צרפתיות ישחקו ברבע הגמר : " נצטרך לראות האם זה יקרה באופן קבוע .  זה יכול לעזור לכדורגל הצרפתי להדביק את הפערים מאנגליה ,  איטליה וספרד ".  על המשך הדרך של קבוצתו אמר : " שש או שבע קבוצות רוצות את בורדו בהגרלה .  אני אישית מעדיף להימנע מברצלונה .  הם הפייבוריטים לזכיה במפעל ". 

גווארדיולה : " מסי משפיע כמו ג'ורדן "
 מאמן ברצלונה השווה את הכוכב שלו לכדורסלן שיקגו בולס האגדי .  גורקוף : " לא משנה את מי נקבל ,  רק לא ברצלונה "
 
