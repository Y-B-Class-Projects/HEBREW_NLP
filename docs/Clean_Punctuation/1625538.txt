לסחור ולא לשכוח 
" השמצה ",  סרטו התיעודי של יואב שמיר ,  חושף עד כמה הפכה האנטישמיות לסלע קיומה של מדינת ישראל ולמקור פרנסתם של עסקנים לא מעטים .  אריאל קריל מוריד את הטלאי
יואב שמיר לא היה יכול לחלום על פרומו טוב יותר לסרטו עטור הפרסים  " השמצה ",  ששודר אמש  ( שבת )  בערוץ 2 במסגרת  " רצועה מהחיים "  של הרשות השנייה .  בעיתוי מושלם ,  החליט מישהו שבוע קודם לכן לגנוב את סמלה של המדינה .  המשנה לראש הממשלה צעק  " חילול הקודש ".  שר ההסברה והתפוצות הסביר ש"לאנטישמיות אין קווים אדומים ".  יושב ראש הכנסת הטיח בעיתונאים ש"זוהי עוד אחת מצורותיה החדשות של האנטישמיות ".  ראש הממשלה הביע זעזוע .  נשיא המדינה זימן את ראש ממשלת פולין לשיחה .  בהתאם ,  הורה זה האחרון לפעול במלוא הכוח עד שיושב הסמל על כנו .  מושל המחוז הקים צוות חירום .  פרס כספי הוצע .  המשטרה ערכה פשיטות .  
סוף טוב ,  הכל טוב ,  כעבור מספר ימים ,  נתפסו הפושעים הנתעבים ונמצא סלע קיומנו האבוד .  הוא אמנם נוסר לשלושה חלקים   " ארבייט ",   " מאכט "  ו"פריי "   אבל גורמים יודעי דבר מסרו כי מיטב נפחיה של פולין כונסו בקרקוב וצוות הלחמה מיוחד הוקם כדי להחזיר את השלט למצבו הבראשיתי .  שהרי גורלו של עם שלם מוטל על כף המאזניים ואין בכוונת הפולנים לחזור על טעויות העבר ולהקל ראש בעניין .  
אלא מה ,  בינתיים הסתבר שככל הנראה לא מדובר בליל בדולח חדש ,  קטן ומתכתי יותר ,  כפי שחשבו בתחילה .  מסתבר שחמשת החשודים במעשה שהדיר שינה מאומה שלמה אינם אלא חבורה של פושעי רקק שכל קשר בינם לבין היטלר הוא שלאחד מהם יש שפם ,  אם כי רחב יותר מזה שהיה לצורר .  אלה נשכרו על ידי ארגון שוודי מפוקפק על מנת לגנוב את השלט שקידם את פניהם של מיליון נרצחים ,  אבל  למרבה האכזבה  לא כדי שישמש תפאורה בטקסי החניכה של המצטרפים החדשים לשורות הארגון אלא משום שאפשר להשיג תמורתו כמה מיליוני יורו בשוק השחור .  וזאת למה ?  משום שאם יש משהו אחד שאספן של מזכרות מלחמה רוצה יותר מלהזמין 15 זונות ,  להלביש אותן במדי SS ,  לעטות על עצמו מכנסי עור בעלי עכוז חשוף ולתת להן להצליף בו ,  זה לעשות את כל זה תחת השלט של אושוויץ .  
ואם אתם חושבים שהפנטזיה הזו היא האנטישמיות בהתגלמותה ,  קבלו תיקון .  מי שהמציא אותה הוא לא אחר מיקיר משרד החינוך ,  יחיאל די-נור ,  הידוע יותר בתור ק.צטניק ,  שהיה לאבי ספרות הסטלגים ,  אותם ספרוני פורנוגרפיית שואה שכבשו את ישראל ואת העולם כולו בשנות ה-60 ושרבים מטובי בחורינו שפשפו להנאתם בעודם קוראים את מעשי הזימה שנפרשו בין דפיהם .  מי שלא מאמין ,  שיפנה לסרט תיעודי אחר   " סטלגים "  של ארי ליבסקר .
 טראח .  הלך הטיעון האנטישמי .  פוספסה ההזדמנות להוכיח לעולם כולו שהאנטישמיות בעלייה ,  שאירופה לא למדה לקח ,  שמצבם של היהודים ברחבי תבל מעולם לא היה גרוע יותר ,  שאין ברירה אלא להאיץ את הבנייה בשטחים כדי להכין את הקרקע לגל העלייה שעומד לשטוף את המדינה .  מה שכן ,  בזכות נבחרי העם ,  שעטו על המציאה המפוקפקת ,  תמיד אפשר להתנחם בכך שלפחות ניסינו .
 אין זאת אלא שמדינת ישראל מכורה לאנטישמיות .  וכמו כל נרקומן ,  היא נכנסת לקריז כשהיא לא מצליחה להשיג מנה ומוכנה להסתפק גם בבקבוק אדולן קטן כמו גניבת השלט של אושוויץ  אמנם ,  יש להודות ,  אדולן משובח ,  אבל עדיין אדולן  ובלבד שיושב לה הסוטול של צדקת הדרך לכמה ימים .  ואלה הם בדיוק היבטיה השונים של ההתמכרות הזו אשר נחשפים בסרט  " השמצה ".  
לא שיואב שמיר חיפש התמכרות .  הוא חיפש אנטישמיות אבל בפועל גילה שאחד המערכונים המוצלחים ביותר של  " החמישייה הקאמרית "   זה עם המשפט האלמותי  " Havent the Jewish people suffered enough ?  "  שמוטח באוזני שופט אתלטיקה שמהסס לתת פור לאצן ישראלי בתחרות ריצה  היה יותר תיעוד מאשר קריקטורה .  למעשה ,  הקטע ב"השמצה "  שבו פרופסור דינה פורת וד"ר צ'רלס דייוויס מטיחים בשמיר שהוא נגוע בשנאה עצמית הוא  " חיקוי "  כל כך טוב של שני העסקנים שגילמו בזמנו מנשה נוי ושי אביבי ,  שאפשר לחשוב שהסרט צולם לפני 15 שנה ושימש את כותבי המערכון כחומר רקע .
 אכן ,  שמיר חיפש אנטישמיות אבל לצערו גילה ארגון יהודי  הליגה נגד השמצה  שמפרש כמה תלונות של אי מתן חופשה בחג השבועות כעלייה מדאיגה באנטישמיות בארצות הברית .  הוא חיפש אנטישמיות אבל גילה שכל פשע שהקרבן שלו נולד במקרה לאם יהודיה מקוטלג כתקרית אנטישמית  גניבת ארנק ,  מעשה קונדס ,  התבטאות של שוטר שחורגת מהפוליטקלי קורקט .  הוא חיפש אנטישמיות אבל גילה שבראש הארגון הזה עומד אחד ,  אייב פוקסמן שמו ,  שמודה בכך שהוא מאדיר את מידת השפעתו במסדרונות וושינגטון כדי להשיג פגישות עם ראשי מדינות ברחבי העולם  לכאורה ,  על מנת לדון עמם באנטישמיות שפושה כביכול בארצם ,  בפועל כדי להצדיק את התרומות העצומות שהוא מקבל .
 שמיר חיפש אנטישמיות וגילה ש"הדמוקרטיה היחידה במזרח התיכון "  לא אפשרה לפרופסור אמריקאי ,  יהודי ובן לניצולי שואה ,  להיכנס לתחומה ,  עצרה אותו בשדה התעופה וגירשה אותו בבושת פנים ,  מהסיבה הפשוטה שכתב ספר שביקר את  " תעשיית השואה "  שפוקסמן ודומיו מובילים .  הוא חיפש אנטישמיות ומצא שני עורכים בעיתון הגדול במדינה  ( ידיעות אחרונות )  שמודים שידיעה בדבר עלייה בגילויי האנטישמיות זה אולי רע ליהודים אבל טוב לעיתון ,  ולכן תזכה מקום גדול יותר מידיעה המדווחת על ירידה .  ועצוב מכל ,  הוא חיפש אנטישמיות וגילה חבורה של ילדים שכל כך בטוחים ש"בכל דור ודור קמים עלינו לכלותינו "  שבעת מסעם לפולין הם מפרשים את דבריהם המשועשעים של כמה זקנים פולנים חביבים כדברי בלע אנטישמים מבלי לדעת מילה בפולנית .
 ואכן ,  נקודת הזכות הגדולה של סרטו של שמיר אינה בהכרח בממצאים שגילה אלא ברטוריקה שהוא נוקט :  הוא חיפש ומצא ,  ולא החליט ויצא להוכיח .  שמיר מגלם בתוך סרטו שלו את הצופה הרגיל ,  שכמו רובנו הורגל לחשוב שבשנים האחרונות האנטישמיות בעולם רק גואה וגואה ,  והנה מסתבר שישנם לא מעט אנשים שמעצימים את התופעה מעבר לכל פרופורציה כדי לגזור קופון .  כמובן ,  יתכן מאוד שזו מניפולציה מחוכמת ,  יתכן מאוד ששמיר ידע מה הוא רוצה להוכיח לפני שיצא לחפש אותו ,  אבל מכיוון שאין סרט שלא עושה מניפולציה כל זה לא ממש משנה .  העיקר הוא ששמיר לוקח את צופיו למסע בנבכי  " החינוך לאנטישמיות של העם היהודי "  ומאפשר להם להסיק את המסקנות שלהם לבד .  
בעניין זה ,  רצוי לקחת לתשומת הלב את דבריהם של שניים מהרבנים ששמיר ראיין .  האחד ,  רבה של אחת השכונות בברוקלין ,  אומר במפורש שהוא חושד באמינותם של הסקרים שמפרסמים ארגונים כמו זה של פוקסמן ,  ארגונים שמתפרנסים ממלחמתם באנטישמיות .  שהרי ללא אנטישמיות ,  מאין יבוא לחמם ?  ואילו השני ,  רבה של קייב ,  מספק אבחנה לא פחות ממוחצת :  לדעתו ,  הסיבה שיהודים דתיים אינם מתרגשים מפרסומים על אנטישמיות היא שלהם יש דרך לבטא את יהדותם  קיום מצוות  ואילו ליהודים חילונים אין .  לכן עטים האחרונים על כל צלב קרס שמרוסס באיזו עיירה נידחת ואחר כל התבטאות המפקפקת בצדקת דרכו המוחלטת של העם הנבחר היושב בציון כמוצאים שלל רב ,  שהרי אחרת כיצד יבטאו את יהדותם .  
הנה כי כן ,  הרב בלייך מקייב עלה כנראה על סוד התמכרותה של מדינת ישראל לאנטישמיות .  בלעדיה ,  בלי הרגשת הנרדפות ,  ללא תחושת הקורבנות ,  לא נותר לאזרחי ישראל החילונים דבר מיהדותם .  ובמובן זה ,  התפרצות הרגשות שהולידה גניבתו של השלט הארור מאושוויץ היתה למעשה סוג של התענגות  התענגות על כך שלמרות הכול ,  למרות החילוניות ,  למרות האמריקניזציה ,  למרות הגלובליזציה ,  אנחנו עדיין מזדעזעים מחילול קודש הקודשים של השואה ולכן אנחנו עדיין יהודים .  התענגות שכל כולה הרוגע שאופף את מי שסוף סוף הצליח לקבל את המנה שלו ישר אל תוך הווריד .  
לכן ,  אם יש מסקנה אחת ששווה לקחת מ"השמצה "  היא שמדינת ישראל צריכה להיגמל מהתמכרותה לאנטישמיות .  וכמו כל טיפול גמילה ,  אין ספק שגם הטיפול הזה יהיה קשה ,  קשה מנשוא .  אפשר להתחיל בקטן ,  למשל במתן הוראה לבתי הספר שיוצאים למצעדי חיים למיניהם להפגיש בין תלמידיהם לבין תלמידים פולנים .  אכן ,  גזירה נוראה ,  אבל אין אמצעי שאינו כשר במלחמה על הצלת ילדינו לפני שיהפכו למכורים כמונו .  בנוסף ,  אפשר ואף רצוי להפסיק עם כל טיולי ה"עדים במדים "  שנועדו להזריק בחיילים רעל שיגרום להם לפרוק את זעמם כלפי הנאצים על הערבים .  וחשוב מכל ,  כמו בכל מלחמה בסמים ,  צריך לנתק את הקשר בין הסוחר למכורים .  אכן ,  הגיע הזמן להפסיק לתת במה לכל מיני ארגונים יהודיים שמינו עצמם להיות נציגים בשכר של מדינת ישראל במלחמתה באנטישמיות .  ואם כל זה לא יעזור ,  צריך ללכת עד הסוף ,  לנקוט באמצעי הקשה מכל ,  ולשקול את ביטולו של יום השואה .  לפחות עד שנחזור לזכור ונפסיק לסחור .
 
לסחור ולא לשכוח 
" השמצה ",  סרטו התיעודי של יואב שמיר ,  חושף עד כמה הפכה האנטישמיות לסלע קיומה של מדינת ישראל ולמקור פרנסתם של עסקנים לא מעטים .  אריאל קריל מוריד את הטלאי

