נחטף מהמדפים
מה הקטע של הטרנד החדש הזה ,  להתעסק בחטופים בטלויזיה כל הזמן ,  במקום להחזיר את גלעד שליט ? 
לאחרונה התפתח במדינה איזשהו טרנד חדש ומפוקפק בתוכניות הטלוויזיה .  בתחילה עוד חשבתי שמדובר רק בשיגעון גדלות של  " ארץ נהדרת "  שבטוחים שיש להם תמיכה מכל בעלי הטלוויזיה בישראל ושהם מספיק טובים כדי לעשות סאטירה מהסוג הזה ,  הנחה שבדיעבד מתבררת כלא נכונה.הבאים בתור היו  " שבוע סוף "  והפרומו לסדרת הדרמה החדשה הזו בטלוויזיה .  וזה פחות או יותר הזמן להנחית את ההנחה שלי - יש איזושהי זילות של כל עניין החטופים ,  בדגש על גלעד שליט .  רק נסו לדמיין את ההורים שלו ,  שמנסים לצפות בטלוויזיה בערב ככל האדם ,  ואפילו שם המדינה לא נותנת מנוח .
 הסיבה לתופעה הזו די ברורה- התוכנית שתצליח ליצור לנושא אינטרפרטציה חכמה ובטוב טעם תסתמן כחזקה ומשמעותית .  משם הרף רק הלך וירד עד שהגענו למצב שבו יוכלו היוצרים בקשת רק לפתוח את הנושא ,  גם אם זה במערכונים הכושלים של  " שבוע סוף "   ( שמשודרת ביום שלישי ,  חכם ,  חכם מאוד )  ולהיחשב פורצי דרך ,  איכותיים ,  סאטירה ממדרגה ראשונה ממש .
 ניסיתי להבין את המאניה הזו סביב העניין ,  ואתמול בערב ראיתי את הפרק הראשון של  " חטופים ".  על פניו ,  סדרה מאוד איכותית ,  עם כל הנלווה- הרבה פאוזות דרמטיות שמלוות במוזיקה דרמטית ,  הרבה קלוז-אפים על העיניים הבוכיות ,  כמה קריצות ביקורתיות אל המציאות  ( כמו ,  למשל ,  העובדה שראש הממשלה שאחראית על השחרור היא אישה ,  נחמד )  ,  שוטים של פניה ה"לא מאופרות ",  כביכול ,  של יעל אבקסיס ,  ושוט מעורר אימה של צלחת ספגטי שבורה .  הרבה בכי חנוק ושיחות טלפון שקטות ,  כל דקה פשוט נטפה יומרניות .
 אז הכול טוב ומגניב ,  אבל הא לכם ההוכחה שטרם בשלנו ובגרנו מספיק כדי לכתוב על זה- לא באמת דיברו שם על השבי של השלושה ,  לא באמת חשפו אותנו למציאות שלהם בשבע-עשרה השנים המדוברות ,  לא היה שום דבר שזעזע אותי וסתם ישבתי שם וחשבתי לעצמי שתושבי מצפה-הילה בטח מתים מפחד להדליק את הטלוויזיה שלהם .  זה הרגיש לי כאילו שהבמאי אמר לעצמו שאם יראה את חזהו הפצוע של אורי במקלחת ,  או שידבר על השבי ,  או שהפלאשבקים להתעללות יהיו חדים יותר וברורים ,  או שאם ,  חלילה ,  יעשה משהו קיצוני כדי להעביר את המסר ,  הצופים התרחקו ,  ואז אין שום פואנטה בלהיות שליחים של המציאות הקשה .  אבל ,  רגע ,  אם כך המצב ,  אתם לא באמת שליחים של המציאות הזו ,  ואין כאן באמת מסר ,  חוץ מזה שאומר  " יאללה ,  בואו נעשה מזה פסטיבל ". 
מישהו ראה פעם את הסרט  " נער החידות ממומביי "?  יודעים ,  זה ששבר את הכלים עם 8 פסלי אוסקר בערך ,  שהוציא כמה מתושבי מומביי אל מחוץ לחיי האומללות .  הסוד של הסרט הזה הוא האותנטיות שלו ,  העובדה שהוא כל כך מחובר למציאות- שלא פחדו להראות איך הוציאו לילדים את העיניים ,  ואיך רוצחים שם על ימין ועל שמאל .  
אני פשוט לא מצליחה לראות את זה בסדרה הזו ,  כי במשך שעה שלמה הם רק הראו אנשים מאוד פוטוגניים שמיואשים מהחיים שלהם ,  ואני בספק אם אישה בת 40 שאהובה היה בשבי 17 שנים נראית כמו מילי אביטל .  את מכסת ה- in your face של הסדרה ,  זו של הביקורת החברתית ,  ממלאת דנה ,  הצעירה הפוחזת ההיא ,  בת ה-18 ,  שגם כן לא מגלמת דמות עמוקה במיוחד .
 אני חושבת שאת הפוש הראשון לפסטיבל המביך הזה נתנה  " ארץ נהדרת "  בפתיחת העונה הקודמת ,  וכולם עודדו אותם במחשבה שזו סאטירה אמיתית ,  שנושאת עמה ביקורת חברתית קשה ודוחפת לנו את המציאות בפנים .  אז יופי ,  כל הכבוד לארץ נהדרת ,  אבל העובדה שקיבלתם ביקורת טובה על מערכון לא אומרת שמומלץ לחזור עליו כל שישי כבר שנה וחצי .  והבעיה היא שהם מוצאים לנכון לשדר את המערכונים הללו כשגלעד שליט נמצא בכותרות .  כי אם הוא לא בכותרות ,  זה לא באמת אמור לעניין אף אחד ,  אם הוא לא בכותרות הוא כאילו קצת לא קיים בשביל האזרח הקטן במדינה .  כנראה ששכחנו שגם כשהוא לא מרוח על העמוד הראשון הוא עדיין נמצא לבד בעזה .  והוא עדיין מת מפחד ועדיין מתפלל ליום שישחררו אותו והוא יוכל לראות את אימא ואבא ,  גם אם הם לא כל כך פוטוגניים .  אני כועסת על המדינה הזו ,  מאוד .  ועל התרבות .  ואולי כדאי שבמקום להתעסק בליצור סדרות חדשות ,  לא נתייאש ונמשיך לנסות ולהחזיר אותו הביתה .
 
נחטף מהמדפים
מה הקטע של הטרנד החדש הזה ,  להתעסק בחטופים בטלויזיה כל הזמן ,  במקום להחזיר את גלעד שליט ? 

