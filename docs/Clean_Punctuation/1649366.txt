סיינת אזעקה
שחקני הפנים פצועים ,  הסגל מבוגר והקבוצה מתקשה להתמודד בטופ 16 .  העיתונאי סטפנו פיני על הבעיות של יריבת מכבי ת"א
לסיינה לא היה זמן רב מדי להתכונן למשחק מול מכבי תל אביב ,  משחק שיקבע את גורלה של עונה שלמה .  לוגיסטית ,  ההגעה לתל אביב היא לא עניין של מה בכך ,  והנסיעות הרבות רק הקשו על ההכנות .  היציאה לדרך החלה עם נסיעה של מספר שעות באוטובוס ,  ורק אחר כך עלייה על המטוס לישראל .  
אבל הספק הגדול טמון ,  כמובן ,  בצד המקצועי .  ערב המשחק ,  קשה להגיד שסיינה באה בשיאה .  הפציעה של דניס מרקונאטו ,  שנפגע ברגלו ביום ראשון האחרון במשחק מול מילאנו ,  רק התווספה לסדרת הבעיות של הקבוצה ,  בעיות שהחמורה שבהן היא כאבי הגב של קז'ישטוף לברינוביץ' ,  שחקן המפתח בשיטה ההתקפית של סיינה באירופה .  הוא לא מגיע למשחק במצב פיזי טוב ,  אבל הוא אמור לשחק .  אורוס סלוקר נתן נגד מילאנו 11 דקות טובות ,  והראה שהוא יכול להשתלב בקבוצה ולחפות על הקו הקדמי הפצוע שלה .  השאלה היא אם זה יספיק .
 ההפסד לריאל מדריד כאב מאוד לסיינה .  היא שיחקה שלושה רבעים ברמה טובה ,  אבל האנרגיה של יול ורייס והכישרון של טומיץ' שינו את המשחק .  נגד מכבי תל אביב תזדקק סיינה יותר מתמיד לטרל מקינטייר .  יש סיכוי סביר שהמשחק הזה יהפוך לסוג של משחק כדורעף ,  כשהכדור יעבור במהירות מצד לצד .  במקרה כזה ,  מקינטייר יהיה המוציא לפועל ,  להתקפות המתפרצות ולקליעות החשובות באמת .  אבל האם סיינה תבוא למשחק הפעם ? 
התשובה לכך לא טריוויאלית ,  משום שנראה כי כרגע היא קבוצה מרוקנת מאנרגיות .  הניצחון על מילאנו הושג בעיקר משום שהמשחק היה במסגרת הליגה המקומית ,  בה סיינה לא יודעת להפסיד .  לשחק מול 11 אלף צופים בתל אביב ,  באווירה שתומכת מאוד בקבוצה הביתית ,  יהיה סיפור שונה לגמרי .  מצד שני ,  בשנים האחרונות סיינה נתנה את התצוגות הטובות ביותר שלה כשהגיעה למשחק כאנדרדוג .  במצבה הנוכחי ,  סיינה חייבת ללחוץ על הדוושה .  הניצחונות שלה הושגו בזכות הניסיון ,  הטקטיקה והרצון ,  והפעם יש לה רצון גדול להגיע לפיינל פור .  בשביל לנצח ,  השחקנים של פיאניג'יאני חייבים לשחק בצורה מבריקה ובלי מחשבות על התקופה האחרונה .
 בהנהלת הקבוצה רגילים לתרץ הפסדים ביורוליג בכך שהם מתמודדים מול קבוצות עם תקציב גדול יותר ,  ושזה בכלל כבוד גדול להתמודד עם אותן קבוצות ולהגיע למעמד הטופ 16 .  למרות זאת ,  הרוחות שנושבות סביב המועדון מעידות על כך שסיינה תחליף בכל מקרה כמה חלקים לקראת העונה הבאה .  בעמדת המאמן ,  עלו מספר שמות כמועמדים פוטנציאליים להחליף את פיאניג'יאני .  מי שיגיע בוודאות הוא פייטרו אראדורי מביילה ,  הקלע האיטלקי הטוב ביותר בליגה ,  שמשמש סמן בתוכנית הגדולה באמת :  הצערת הקבוצה .
 
סיינת אזעקה
שחקני הפנים פצועים ,  הסגל מבוגר והקבוצה מתקשה להתמודד בטופ 16 .  העיתונאי סטפנו פיני על הבעיות של יריבת מכבי ת"א

