ביום השואה הבינלאומי :  קברי יהודים חוללו בצרפת
ביום בו נערכים בעולם טקסים לזכר השואה ,  חולל בית העלמין היהודי בשטרסבורג .  על קברים במקום רוססו צלבי קרס ,  ואף הופיע הכיתוב : " יהודים החוצה ".  ח"כים שביקרו באתר : " זה פשע מזעזע "
 נראה שכנופיות אנטישמיות לא הצליחו למצוא יום אחר לחלל בו בית עלמין יהודי באחת מערי אירופה .  בתוך שלל האירועים לציון יום השואה הבינלאומי ברחבי היבשת ,  חולל בית העלמין היהודי בשטרסבורג שבצרפת ,  ועל הקברים בו רוססו צלבי קרס והכיתוב  " יהודים החוצה ".  
המעשה נחשף היום  ( רביעי )  בפניהם של חברי המשלחת הישראלית למועצת אירופה שהתכנסה במקום ,  חברי הכנסת שלמה מולה  ( קדימה )  ואמנון כהן  ( ש"ס )  .  מולה סיפר לוואלה !  חדשות כי מיד בתום טקס יום הזיכרון הבינלאומי לשואה ,  חברי הקהילה היהודית במקום סיפרו לחברי הכנסת על המעשה .  לדברי מולה , " מיד חשנו למקום וגילינו עשרות קברים מנותצים ,  צלבי-קרס בכל מקום ,  פשוט הרס מוחלט ". 
המשטרה המקומית סגרה את בית העלמין ,  והיא עורכת חקירה לאיתור העומדים מאחורי המעשה .  ח"כ מולה סיפר כי המראה שנגלה לעיניו  " היה מזעזע .  זהו פשע מתועב .  דווקא ביום בו אירופה מציינת את זכר השואה ועשרות חברי פרלמנט מכל רחבי אירופה נוכחים בטקס הזיכרון ,  אנו מקבלים תזכורת חיה לכך שהאנטישמיות קיימת ולא מתה ,  וכי הניאו נאצים נמצאים בכל מקום ובכל פינה ".  מולה הוסיף וקרא למנהיגי אירופה ולמדינות העולם  " לחוקק חוקים נגד גילויים אנטישמיים ולאכוף אותם בחומרה רבה ". 
הקונסולית הכללית של ישראל במרסיי ,  סימונה פרנקל ,  סיפרה לוואלה !  חדשות כי בשעה 11:15 הבוקר נערכה הלוויה במקום ,  והמלווים וגילו לתדהמתם שמצבות הושחתו .  לדבריה ,  על 18 מצבות רוססו צלבי קרס ו- 13 מצבות נהפכו . " כשהגעתי לשם לפני שעה הסתבר שהמשטרה כבר היתה וחקרה ובדקה ",  היא סיפרה . " זו פעם ראשונה שאני רואה את זה באופן ממשי ,  לא בתמונות ,  וזה מאוד מזעזע ,  מאוד .  ברור שמי שעשה את זה יש לו מוטיבציה גבוהה מאוד .  אי אפשר לדעת בוודאות ,  אך מניחים שהמעשה נעשה בלילה ,  במזג אוויר של קרוב למינוס 10 מעלות ,  ולשם כך צריך מוטיבציה גבוהה מאוד .  המשטרה עושה מה שהיא צריכה לעשות ואני מקווה שהיא תמצא את האחראים למעשה ". 
דובר משרד החוץ ,  יגאל פלמור ,  אמר לוואלה !  חדשות כי , " מזעזע להיווכח שדווקא ביום הבינלאומי לציון זכר השואה ,  נמצאו אנשים חסרי מצפון וחיללו קברים של יהודים .  זהו מעשה ברברי המדגיש פעם נוספת את הצורך להיאבק בנחישות ללא פשרות בכל גילוי של אנטישמיות וגזענות ". 

ביום השואה הבינלאומי :  קברי יהודים חוללו בצרפת
ביום בו נערכים בעולם טקסים לזכר השואה ,  חולל בית העלמין היהודי בשטרסבורג .  על קברים במקום רוססו צלבי קרס ,  ואף הופיע הכיתוב : " יהודים החוצה ".  ח"כים שביקרו באתר : " זה פשע מזעזע "
 
