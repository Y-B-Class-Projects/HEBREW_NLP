הקסאם הבא יחסל את הניה
האוכלוסיה ברצועה מיואשת והחמאס במצוקה - צביקה פוגל חושב שזו ההזדמנות להשיג הסכם להפסקת אש .  אבל אם החמאס יסרב ,  דמו בראשו
הסחרור האירני משבש לגמרי את הערכת המצב האזורית שלנו ומייצר אווירה לוחמנית במיוחד .  חברי כנסת ,  שרים ופרשנים רבים מייצרים אווירת טרום מלחמה ,  ומנסים לנבא מה תהיה הזירה שבה תצטבר מספיק מסה קריטית שתוביל לפריצתה .  רגע לפני  " עופרת יצוקה 2 "  או  " מלחמת לבנון השלישית ",  מומלץ לעצור ולבחון את הההתפתחויות המתרחשות לנגד עינינו בהקשר כולל .
 חבר הוועד המרכזי של אש"פ נביל שעת' הגיע לפני שבוע לרצועת עזה ,  לראשונה מאז השתלטות החמאס עליה ביוני 2007 ,  לביקור בן שלושה ימים כאורחם של החמאס ואיסמעיל הניה .  לכאורה אירוע לא הגיוני בהתחשב במערכת היחסים שבין החמאס לפתח .  האם מי שהיה ממלא מקום ראש הממשלה הפלסטינית הגיע באמת  " כדי לעמוד על סבלם של התושבים ",  או  " כדי לנסות להגיע להבנות עם חמאס על אחדות לאומית ,  ולשים קץ לפילוג הפלסטיני ",  או שאולי בפתח הבינו את מה שלא הצליחו להבין אצלנו ,  שהחמאס במצוקה ומחפש סולם לרדת מהעץ הגבוה עליו טיפס טרום  " עופרת יצוקה "? 
במהלך השבוע האחרון שוגרו באופן מפתיע מספר לא ידוע של חביות נפץ ,  שתכליתן ככל הנראה לפגוע בספינות חיל הים המשייטות במימי הים התיכון .  אולי מישהו קיווה לשחזר פיגוע איכותי כדוגמת הפגיעה בספינת אח"י  " חנית "  בזמן מלחמת לבנון השניה .  עד כה אף ארגון לא לקח אחריות על הפעולה ,  שללא ספק מציגה תעוזה ויצירתיות .  כל מי שמכיר את מערכת היחסים ברצועת עזה יודע כי אין סיכוי להוציא לפועל אירוע בסדר גודל שכזה ללא הכוונה ורשות של החמאס .  האם החמאס באמת מעוניין להסלים את המצב בימים אלה ? 
מזה מספר חודשים מבצעת מצרים לאורך ציר פילדלפי פעילות אינטנסיבית במימון אמריקני וביישום רעיונות ישראלים ,  לסגירת עורק החיים העיקרי של הברחות של החמאס .  תחילתו של המהלך המצרי לווה בהתנגדות של החמאס שכלל ירי לעבר חיילים מצריים ,  אך מזה למעלה מחודש שורר באזור העבודות שקט מפתיע .  האם מפני שהחמאס בחר לכתת חרבותיו לאיתים או שמא מפני שהוא מבין כי הסתבכות עם מצריים תבודד אותו בעולם הערבי ? 
עסקת שליט שהייתה יכולה להביא לשחרורם של כאלף אסירים ,  בהם אנשי חמאס ואנשי פתח ,  ולהציג את החמאס כגורם ממלכתי שדואג לאינטרסים של כל הפלסטינים ,  לא יצאה לפועל כי החמאס לא היה מוכן לקבל תנאים מינוריים שהציבה ישראל .  האם החמאס ויתר על ההזדמנות להיות בקונצנזוס הפלסטיני רק כדי לא להכנע לדרישותיה של ישראל ,  או שמא ידע החמאס כי לא יצליח לעמוד בלחץ שיופנה אליו בשל אותם שמות שלא שוחררו ? 
המזרח התיכון ידוע כמקור בלתי אכזב של מלחמות על רקע רגשי ,  המתאפס מדי פעם בפרץ של הגיון ,  אופטימיות והבנה שאפשר גם אחרת .  החמאס ,  כמו גם החיזבאללה ,  ספגו מכה ניצחת בשני המלחמות האחרונות .  גם אם יש כאלה שחושבים כי נצחונם באי תבוסתם ,  הרי שסבל האוכלוסייה שבקרבה הם בנו את קיני הצרעות ,  גרם להם להבין שהאלימות והטרור לא יובילו אותם למחוז חפצם .  ארגוני הטרור והאפוטרופוס האירני מאשימים אותנו בשרשרת חיסולים ברחבי העולם .  גם אם אין ידינו במעשים הרי שהאצבע המופנית כלפינו מוכיחה את הלחץ בו הם נתונים .  החמאס ,  בדיוק כמו האוכלוסייה המותשת ברצועת עזה ,  זקוק בימים אלה למנת חמצן .  לחמאס יש פחות מתנדבים ,  פחות כסף ואמצעי לחימה ופחות מתאבדים ,  כוחו הפוליטי אמנם חזק אך תלוי על בלימה .  זה הזמן להציע לחמאס הצעה שלא יוכל לסרב לה  חיה ותן לחיות או שנייבש אותך .  
החמאס יכול להיות הסנונית שמבשרת את הפסקת האש לתקופה ארוכה גם עבור החיזבאללה .  זה הזמן לשלב ידיים עם הפתח ועם המצרים ,  ולאפשר לאוכלוסייה ברצועת עזה להתפתח אחרת .  כניסת נביל שעת לרצועת עזה תאפשר לחמאס להגיע להסכם לשחרור גלעד שליט ביתר קלות .  שיתוף פעולה של החמאס עם הפתח יאפשר למצרים להקל על התנועה במעברים לסיני וממנה לעולם כולו .  תמורת הפסקת אש יכולה ישראל להבטיח לחמאס העברת סחורות ואמצעים לפיתוח הרצועה .  
היה והיד המושטת לחמאס תדחה ,  אל לנו לחכות שמונה שנים נוספות .  על ירי הרקטה הבאה צריך איסמעיל הניה לשלם בראשו .  כך יבינו החמאס והחיזבאללה כי מנהיגיהם ,  מי במקלט ומי בראש חוצות ,  ישלמו את מחיר סבל האוכלוסיה משני צידי הגדר .  הזכות לחיות ,  מחייבת לקחת סיכונים ומאידך מצדיקה יציאה למלחמה ולשימוש בכל הכוח גם אם מר ריצ'רד גולדסטון חושב אחרת .
 
הקסאם הבא יחסל את הניה
האוכלוסיה ברצועה מיואשת והחמאס במצוקה - צביקה פוגל חושב שזו ההזדמנות להשיג הסכם להפסקת אש .  אבל אם החמאס יסרב ,  דמו בראשו

