 " עם השכר החדש קשה לגייס עובדים מצוינים "
 מנכ"ל בנק ישראל חזי כאלו ,  על חוק בנק ישראל החדש שייכנס לתוקפו ב-1 ביוני :" מדובר מהלך היסטורי ,  פתיחת פרק חדש בתולדות הבנק "
" מדובר במהלך היסטורי ,  פתיחת פרק חדש בתולדות הבנק ",  אומר מנכ"ל בנק ישראל ,  חזי כאלו ,  על חוק בנק ישראל החדש שייכנס לתוקפו ב-1 ביוני .
" נעשה הכל כדי למקסם את היתרונות והתועלות שבחוק בנק ישראל החדש ,  כולל הגדלת עצמאות הבנק והגדלת השקיפות והדיווח לציבור ולמוסדות השלטון ",  אומר כאלו . " גם אם סמכויות הנגיד הוגבלו בחוק החדש על ידי הקמת הוועדה המוניטרית והמועצה המינהלית ,  הבנק יצא נשכר מהחוק וכך גם כלכלת המדינה ".  
" אני מופקד על ביצוע הצד המינהלי של החוק החדש ",  אומר כאלו ,  שהגיע לבנק ישראל לאחר תפקידים בכירים בשב"כ ובקופת חולים כללית . " אני מרכז את עבודת המטה בכל מה הקשור לסדרי העבודה של המועצה המינהלית .  במועצה יהיו שבעה חברים ,  חמישה מהם חיצוניים ,  הנגיד והמשנה .  בראש המועצה יעמוד נציג חיצוני .  המועצה תשמש כמו דירקטוריון של חברה ציבורית .  נציג לפני המועצה הצעה מגובשת לדרכי פעילותה מול הבנק ולתקציב הפעילות שלה .  המועצה תהיה רשאית לקבל את הצעתנו או לדחות אותה .
" בינתיים אנחנו מתרכזים בהיערכות לוגיסטית לפעילות המועצה והוועדה המוניטרית .  בוועדה יהיו שישה חברים - הנגיד ,  המשנה לנגיד ,  חבר בהנהלת הבנק וכן שלושה נציגים חיצוניים .  הנגיד יעמוד בראש הוועדה והיא תקבל את כל ההחלטות הכלכליות שהבנק מקבל ,  כולל הריבית ". 
לדברי כאלו , " זה יותר משנה פועלת בבנק ועדת היגוי עליונה ,  בראשות הנגיד ,  להיערכות הבנק לחוק החדש .  מתחת לוועדת ההיגוי העליונה פועלות שתי ועדות משנה - להיערכות הבנק לקליטת הוועדה המוניטרית ,  בראשות המשנה לנגיד ,  צבי אקשטיין ;  וועדה לקליטת המועצה המינהלית ,  בראשותי .  הוועדה המוניטרית ,  מעצם תפקידה ,  תהיה פעילה יותר .  בנוסף ,  תהיה ועדת ביקורת לבנק ,  שבה ישתתפו נציגים חיצוניים במועצה המינהלית ". 
מה תהיה העלות השנתית של פעילות הוועדה והמועצה ?  
" עדיין לא עשינו את האומדן .  מדובר בהיערכות חד-פעמית ובהמשך הוצאות שוטפות ,  כולל תשלומים לחברי המועצה והוועדה ולצוות העזר הפקידותי שיעמוד לרשותם בבנק .  להערכתי ,  נשלם לחברים החיצוניים בשני הגופים החדשים כמקובל בדירקטוריונים של חברות ממשלתיות .  החברים החיצוניים יקבלו את כל הסיוע הלוגיסטי למילוי תפקידם ". 
מה מצב היחסים בין הנהלת הבנק וועד העובדים ,  לאור המתיחות הקשה בין שני הגופים בתקופת הדיונים בחוק בנק ישראל בכנסת ?  
" אנחנו פועלים בשיתוף פעולה עם הוועד .  בדיוני החוק הוועד עשה את שלו .  הוא דאג לאינטרסים של העובדים בעיקר בכל הקשור לנושאי שכר .  היו פערים ומחלוקות ,  וטבעי שהוועד רצה שההסתדרות תהיה לצדו במשא ומתן .  הוועד השתתף בדיונים אצל הממונה על השכר באוצר ובדיון עם יו"ר ההסתדרות ,  עופר עיני .  אין לנו טענות לא להסתדרות ולא לוועד .  הם עשו את עבודתם בצורה די הוגנת .
" התרומה הגדולה של הוועד היתה ב-2007 ,  בחתימה על הסכם השכר החדש .  ההסכם הרע במידה מסוימת את השכר ותנאי העבודה של דור א' ועוד יותר את של דור ב' .  אז עוד לא הייתי בבנק .  האחראים להסכם הם יו"ר הוועד דאז ,  יעקב אלימלך ,  ויו"ר משאבי אנוש בהנהלת הבנק ,  רפי לנקרי ,  שגילו אומץ ומנהיגות .  בלי הסכם השכר לא היה חוק בנק ישראל ". 
למרות זאת ,  חזית השכר ביניכם לאוצר רחוקה מלהיות רגועה .
" אנחנו עובדים כיום בשיתוף פעולה מלא עם האוצר .  נתוני השכר בבנק הם בבחינת ספר פתוח בפני הממונה על השכר באוצר .  הסכם השכר בבנק יבוא לידי ביטוי עם הזמן כשדור ב' ייהפך למוביל בבנק .  אז ייעלמו גם כל פרשיות העבר .  אבל צריך לומר את האמת :  כיום יש לבנק בעיות גדולות בגיוס כוח אדם מקצועי ואיכותי .  מדובר בכלכלנים ,  רואי חשבון ,  משפטנים .  אנחנו רוצים לשמור על מצוינות ומקצוענות .  לשם כך אנחנו זקוקים לעובדים מצוינים .  עם השכר של דור ב' קיים קושי בגיוס עובדים מצוינים .
" אני לא מדבר על הפרשי השכר בינינו לבנקים ,  אלא על מלחמה שלנו על עובדים מצוינים עם מגזרים אחרים בעולם הציבורי ,  שיכולים לשלם יותר .  באחרונה ישבנו עם הממונה על השכר וסיכמנו על כמה מהלכים .  בבנק ישראל יש חוזים אישיים רק לחברי ההנהלה .  שאר העובדים כפופים להסכם קיבוצי ". 
מה יהיה שכרו של הנגיד ?  כמו של שר ,  כפי שהיה נהוג עד כה ,  או שכר גבוה יותר ?  
" עניין זה טרם סוכם ". 
מרוב דיבורים עדיין לא ראינו את גמלאי בנק ישראל מחזירים שקל אחד שקיבלו שלא כדין .
" את העניין הזה מוביל מטעם הממונה על השכר באוצר והמשנה לממונה .  קיבלנו פניות מגמלאים שהתבקשו להחזיר כספים ,  ורצו יותר מידע .  הדברים נעשים בתיאום בין הבנק לאוצר .  עורכי הדין של הגמלאים ביקשו וקיבלו ארכה .  אחרי פסח נתחיל לשלוח מכתבים לחברי הנהלה של הבנק בדימוס ובהם דרישה גם מהם להחזיר כספים  ( הכוונה לנגיד לשעבר דוד קליין ,  חברי ההנהלה לשעבר ,  אפרים גרוס וצבי תדמור ועשרות אחרים ,  מ.ב )  ". 
גמלאי הבנק מתלוננים על התנכלות חוזרת ונשנית של הנהלת הבנק אליהם ולזכויותיהם .
" להנהלת הבנק אין כל כוונה לפגוע בגמלאים .  אני עצמי גמלאי של מערכת הביטחון ויודע צדיק נפש בהמתו .  ענינו על חלק מהטענות שלהם .  הם דרשו משרד ושכרנו להם משרד לא רחוק מהבנק .  יש להם אג'נדה משלהם .  לי אין עניין לפגוע בהם .  הנהלת הבנק תעשה הכל כדי לא לפגוע בהם ". 
מה עם תוכניות הענק לשיפוץ הבנק ולמכירת אחד משני המבנים של הבנק בתל אביב ?  
" 2010 תוקדש להכנת כמה חלופות לשיפוץ הבנק .  יש החלטה שלא נשכור מבנה חלופי בתקופת השיפוץ .  המועצה המינהלית תבחן את העלויות של כל החלופות ותחליט .  בניין הבנק עומד 50 שנה ומעולם לא נעשה בו שיפוץ יסודי .  הכוונה היא לבצע שיפוצים בתשתיות ובמערכות החשמל ,  המים ,  המיזוג והמחשוב .  נבצע גם שינויים פנימיים במבנה הבנק ,  כדי שיהיה פונקציונלי יותר .
" בניין הבנק מוגדר מבנה לשימור בשל המיוחדות הארכיטקטונית שלו .  לפיכך מוטלים עלינו מגבלות בשיפוץ .  הנגיד מעוניין במתכונת שיפוצים מצומצמת ,  ורק כשנסיים את הטיפול במבנה הראשי של הבנק בירושלים נעבור לבניינים בתל אביב .  הרעיון בתל אביב הוא להתכנס לבניין שלנו ברחוב לילינבלום ולמכור את הבניין שברחוב יבנה ,  או שנמכור את שני הבניינים ונרכוש בניין אחד במקומם ".   

" עם השכר החדש קשה לגייס עובדים מצוינים "
 מנכ"ל בנק ישראל חזי כאלו ,  על חוק בנק ישראל החדש שייכנס לתוקפו ב-1 ביוני :" מדובר מהלך היסטורי ,  פתיחת פרק חדש בתולדות הבנק "
 
