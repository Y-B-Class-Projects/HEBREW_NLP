להוציא את המיץ
מהנשים הכי עסיסיות - מגזין האופנה V לוקח את הדיון על מידת המכנסיים הנכונה לאקסטרים ומקדיש להן את המגזין הבא שלו .  זהירות עיקולים בדרך
מגזין האופנה האולטרה-צבעוני V ,  ישיק ב-14 בינואר את ה-SIZE ISSUE ,  גיליון שיעסוק באופנה לנשים שופעות ורזות ,  גרסת ה-XXXL וה-XXXS .  בהתאם ,  שער המגזין יודפס במהדורה כפולה ,  כאשר על גבי מחצית מהעותקים תופיע דמותה של גאבורי סידיבה עבת הבשר ,  כוכבת הסרט  " פרשיס ",  ועל המחצית האחרת תככב דקוטה פנינג ,  שמעידה על עצמה שתמיד הייתה  " מאוד קטנה ומאוד נמוכה ".  
אחרי הצצה מקדימה להפקות האופנה הרבות שיאכלסו את הגיליון המדובר ,  כמו זו שסיגנן סטייליסט-העל ניקולה פורמיקטי ,  אפשר כבר לומר בבטחה שלא רק רף המידות עלה באופן ניכר ,  אלא גם הווליום - הדוגמניות עבות הבשר נוטפות עסיס מיני דביק ,  בליפסטיק אדום ומסנוור ,  לבושות בלנז'רי מבית דולצ'ה וגבאנה או בגדי ים של גוצ'י .
 על אף שזו אינה הפעם הראשונה שמגזין מצלם הפקות אופנה בהשתתפות דוגמניות מלאות או בעלות מידות שאינן ממוצעות לעולם האופנה ,  זוהי בהחלט אחת הפעמים הבודדות שמגזין אופנה מסוג זה מקדיש גיליון שלם ,  וצבא של מעצבים ,  צלמים וסטייליסטים מהשורה הראשונה ,  לטובת העניין .  למרבה ההפתעה קרל לאגרפלד הוא אחד מתורמי התוכן המרכזיים ,  לאחר שהכריז לאחרונה כי אף אחד לא באמת רוצה לראות נשים עגלגלות על המסלול .  הוא צילם את אמנית הבורלסקה השופעת מיס דירטי מרטיני בדירתה של קוקו שאנל תחת הכותרת  " Coco a go-go ".  לצד ההפקה הזו בולטת גם זו של צלם הסליז טרי ריצ'ארדסון  ( שצילם גם את קמפיין הבקבוק-על-הפוסי של טום פורד )  ,  המכונה  " מידה אחת מתאימה לכולן ",  בה הולבשו דוגמניות רזות ושמנות ,  אחת לצד השנייה ,  באותו סט הבגדים ולקהל נותר רק להכריע האם  " המראות הכי חמים של הקיץ עובדים היטב על כל מידה ". 
אחד הדברים המרעננים שמציע המגזין לצד התמונות ,  הוא גישה בלתי מתנצלת לנושא .  הבנות כאן הן לא מלאות ,  ולא שמנמנות ,  אלא באמת גדולות מימדים ,  והוא מציע הצצה נועזת ופרובוקטיבית ,  מלאת כבוד ,  ליופי שכמעט נמחק בעשור האחרון מן עמודי המגזינים ואתרי האופנה .  
לצד ההפקות המסקרנות ,  אי אפשר להתעלם מהטון הציני ,  ולהצביע על העובדה שגיליון מסוג זה מופיע לאחר שהבשילו התנאים ,  אחרי דיון ציבורי רחב היקף ,  שכלל בין היתר את בת' דיטו העירומה והעסיסית על שער מגזין LOVE ,  ויכוחים באשר לנחיצות הפוטושופ ותצוגת האופנה של מרק פסט בשבוע האופנה בלונדון ,  שהכילה רק 'נשים אמיתיות' .  עניין המשקל הוא ללא ספק הטרנד הכי עכשווי בעולם האופנה .  קשה לקבוע האם יש בכוחו של המגזין לשנות באופן מהותי את תפיסת המשקל הרווחת או שמא רק להמשיך את השיח ציבורי .  
אחת השאלות המתעוררות מתוך התבוננות בגיליון ,  קשורה לאופי המיני המובהק לו זכו חלק גדול מההפקות המערכתיות .  עורכי האופנה שלהן בחרו להכריע את עניין השומן והמידות הגדולות בכך שניסו להוכיח נקודה - גם שמנות יכולות .  ההצהרה האופנתית איבדה מכוחה ,  לעיתים נראית כאילו נכפתה על הדוגמניות ,  על חשבונו של מבט מקורי ואוונגרדי ,  המאפיין את V בדרך כלל .  כמעט ואפשר להניח ,  שעבור דוגמניות מידה 0 תיקנית ,  היו נתפרות הפקות אחרות .  אבל זוהי השערה בלבד ,  והרחש התקשורתי העצום לו זכה הגיליון ,  מבטיח שאלפי קוראים יחשפו למהלך ,  ויש משהו מספק באופן שבו מגזין אופנה רציני מוכן להרחיב ,  תרתי משמע ,  את קטגוריות היופי שלו .
 תמונות נוספות מתוך הגיליון המיוחד של V ניתן לראות באתר:models.com

להוציא את המיץ
מהנשים הכי עסיסיות - מגזין האופנה V לוקח את הדיון על מידת המכנסיים הנכונה לאקסטרים ומקדיש להן את המגזין הבא שלו .  זהירות עיקולים בדרך

