אישום :  שכנעו אישה שהסתבכה עם אלפרון - וסחטו
שני תושבי רחובות מואשמים כי סחטו אלפי שקלים מאישה ,  לאחר שהצליחו לגרום לה לחשוב שהסתבכה עם משפחתו של נסים אלפרון .  הפרקליטות מבקשת להאריך את מעצרם עד תום ההליכים
לבית המשפט המחוזי בפתח תקוה הוגשו היום  ( רביעי )  כתבי אישום נגד שני תושבי רחובות ,  הנאשמים בעבירות של סחיטה באיומים .  לפי כתב האישום ,  השניים סחטו אלפי שקלים מאישה לאחר שגרמו לה לחשוב שהסתבכה עם משפחת פשע .  
מכתבי האישום עולה ,  כי יצחק רוזן ,  בן 38 ,  היה ביחסי ידידות עם המתלוננת .  הוא הציג עצמו בפניה כאיש משטרה והראה לה תעודה שהדפיס מהאינטרנט והדביק על גביה את תמונתו .  לפני כחצי שנה סיפרה המתלוננת לרוזן כי במשרד להגנת הסביבה התקבלה תלונה נגד בעלה ,  והיא רוצה לעזור לו .  זמן מה לאחר מכן סיפר לה רוזן ששיחד מישהו במשרד להגנת הסביבה כדי שיפתור את הבעיה עבורה ,  והיא שילמה לו 700 שקלים שכביכול שילם בתור שוחד .
 לטענת הפרקליטות ,  כשבוע לאחר מכן התקשר אל המתלוננת חברו של רוזן ,  יאיר אוחיון בן ה-35 ,  ואמר לה ששמו נסים ,  וכי בעקבות השוחד פוטר אדם ועליה לפצותו .  רוזן סיפר לה לאחר מכן שמדובר בנסים אלפרון ,  וזאת על מנת להפחידה .  מאוחר יותר סיפר לה שהיא חייבת ל"נסים "  30 אלף שקלים ,  וכי מדובר באדם אלים שבעבר גרם למותם של אנשים שלא שילמו לו חובות .  
בכתב האישום נטען עוד ,  כי בהמשך התקשר אוחיון אל המתלוננת פעם נוספת ואמר לה שעליה לחתום על מסמך שיעביר לה ,  בו התחייבה לחתום על כך שתחזיר לו את הכסף עבור השוחד .  במסמך נכתב כי  " זה יהיה חבל מאוד "  אם לא תחזיר את הכסף וש"נסים " " לא יהיה אחראי "  למה שיקרה לה במקרה כזה .  
המתלוננת ,  שחששה שהסתבכה עם משפחת פשע ,  העבירה לידי רוזן מעל 3,000 שקלים כדי שישלם ל"נסים ".  לפני כחודש אמר רוזן למתלוננת ש"נסים "  דורש 12 שיקים על סך 700 שקל לכיסוי יתרת החוב .  כמה ימים מאוחר יותר נפגש רוזן עם המתלוננת ,  אביה ואחותה ,  ואמר להם שתמורת 15 אלף שקלים יוכל להחזיר להם את השיקים .  הם שילמו לו את הסכום ,  אולם רוזן ואוחיון דרשו 3,000 שקלים נוספים .  בהמשך התקשר אוחיון למתלוננת ,  הזדהה בתור  " אבי אבוטבול ,  אח של פרנסואה ",  ודרש את הכסף שנותר .  הפרקליטות מבקשת להאריך את מעצרם של השניים עד תום ההליכים המשפטיים נגדם .
 
אישום :  שכנעו אישה שהסתבכה עם אלפרון - וסחטו
שני תושבי רחובות מואשמים כי סחטו אלפי שקלים מאישה ,  לאחר שהצליחו לגרום לה לחשוב שהסתבכה עם משפחתו של נסים אלפרון .  הפרקליטות מבקשת להאריך את מעצרם עד תום ההליכים

