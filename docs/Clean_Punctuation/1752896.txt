 " היעדר התחרות בשוק האשראי חוסם את העסקים הקטנים "
 מנהל הסוכנות לעסקים קטנים בתמ"ת ,  רן קויתי :  הממשלה צריכה לתמוך בהצעת החוק לפתיחת שוק סליקת כרטיסי האשראי לתחרות
 >  >  על ועדת השרים לחקיקה לתמוך בהצעת החוק שנועדה לפתוח את שוק סליקת כרטיסי האשראי לתחרות ולהפחית את העמלה הצולבת שלפיה נקבעת העמלה לבתי העסק - כך אומר מנהל הסוכנות לעסקים קטנים ובינוניים במשרד התמ"ת ,  רן קויתי .  הדיון בוועדת השרים אמור היה להיערך אתמול ,  אך נדחה ויתקיים היום .  קויתי הוסיף כי  " חברות כרטיסי האשראי הן שוק לא ממומש לאשראי חוץ-בנקאי ,  וודאי שאינן מהוות חלופה נאותה למערכת הבנקאית הריכוזית .  אחד ההסברים לכך שחברות כרטיסי האשראי לא משחקות תפקיד מרכזי יותר בשוק האשראי הוא ריכוזיות השוק הנובעת מהבעלות של הבנקים על חברות האשראי ,  ומכך שהסליקה מתבצעת על ידי חברות האשראי עצמן ".  לפי הצעת החוק הממשלתית ,  כל מנפיק גדול שמחזיק ב-10% או יותר מכרטיסי האשראי בישראל יחויב לאפשר לסולקים אחרים לסלוק עסקות שבוצעו באמצעות הכרטיסים שלו .  אישור ההצעה צפוי להפחית מכוחה של חברת ישראכרט ,  השולטת בכ-45% משוק האשראי ואינה מאפשרת לחברות אחרות לסלוק עסקות שבוצעו באמצעות כרטיסיה . " ריכוזיות הבנקים וריכוזיות שוק האשראי מפחיתות מהיכולת של עסקים קטנים לגייס הון החיוני להמשך צמיחתם של עסקים ,  הגדלת רווחים והרחבת מעגל מקומות העבודה ",  אמר קויתי ,  שהוסיף כי  " הצעת החוק עתידה לפתוח את שוק האשראי לתחרות בטווח הקצר על ידי הוספת פיקוח על העמלות הצולבות והגדלת כוח המיקוח של בעלי עסקים מול חברות האשראי וחברות הסליקה .  בטווח הארוך ,  התיקון ישפיע על מבנה שוק כרטיסי האשראי ,  ויהפוך אותו למקור אשראי חלופי וזמין יותר עבור עסקים קטנים ובינוניים ".  לדבריו , " מגזר העסקים הקטנים והבינוניים נתון לקשיים רבים שנובעים בחלקם הגדול מרמת נגישות נמוכה לאשראי בנקאי ,  ומהיעדרו של שוק אשראי חוץ-בנקאי מפותח דיו .  האשראי הבנקאי לעסקים קטנים היה בסוף 2008 כ-13% בלבד מסך האשראי הבנקאי העסקי ,  שיעור שאינו תואם את מספרם הגדול של עסקים קטנים ואת הדרישה לאשראי לשם התפתחות העסקים ויצירת מקומות עבודה חדשים ".  

" היעדר התחרות בשוק האשראי חוסם את העסקים הקטנים "
 מנהל הסוכנות לעסקים קטנים בתמ"ת ,  רן קויתי :  הממשלה צריכה לתמוך בהצעת החוק לפתיחת שוק סליקת כרטיסי האשראי לתחרות

