ידידות :  ברזיל ניצחה 0:2 את אירלנד
הסלסאו התארחו באיצטדיון האמירויות ונהנו מעצמי של אנדרוס  ( 44 )  ומאחד נוסף של רוביניו  ( 76 )  מאה ימים לפני המונדיאל
זה אמנם רחוק מלהיות משביע רצון ,  אבל נבחרת ברזיל ערכה הערב  ( שלישי )  הכנה נוספת לקראת הדבר האמיתי בעוד 100 ימים בדיוק ,  המונדיאל .  הסלסאו ,  שהתארגנו עם סגל כמעט מלא ,  ניצחו 0:2 את אירלנד במשחק ידידות ,  שבו הגיעו הצהובים לאינספור מצבים ,  אבל מעט מהם נוצלו לשערים .
 נגד האירים ,  שפספסו את המונדיאל במשחקי הפלייאוף נגד צרפת בשל השער ביד של תיירי הנרי ,  פתח דונגה בהרכב טיפוסי כשניסה את מישל בסטוס כמגן שמאלי ,  בעוד קאקה פתח מתחת לשני החלוצים ,  אדריאנו ורוביניו .  המאמן המשיך לא לספור את רונאלדיניו שנשאר בבית וראה את חבריו מנצחים 0:2 באיצטדיון האמירויות שבאנגליה .  
בדקה ה-44 הצליחה ברזיל לכבוש את השער הראשון במשחק כשכדור רוחב הגיע ממייקון לרוביניו ,  שהיה בנבדל ,  אבל המשיך עם בעיטה למרכז הרחבה ,  וקית אנדרוס ,  שהקדים את שיי גיבן ,  שוער האירים ,  דחק לשערו .  הלחץ על השער של גיבן לא נפסק ,  ובדקה ה-76 זה השתלם עם שער נוסף כשהתקפה מסודרת ,  הפעם בהשתתפות גראפיט ,  שמצא את רוביניו אחרי סדרה של שני עקבים ,  והחלוץ סיים עם כדור ברשת .
 אגב ,  זו הפעם השישית שברזיל שיחקה באיצטדיון האמירויות של ארסנל ,  וזהו ניצחונה הרביעי ,  אחרי שארגנטינה ,  שבדיה ואיטליה כבר הספיקו להפסיד לה שם .  ברזיל ,  כזכור ,  תשחק במונדיאל ב"בית המוות "  עם צפון קוריאה ,  חוף השנהב ופורטוגל .
 
ידידות :  ברזיל ניצחה 0:2 את אירלנד
הסלסאו התארחו באיצטדיון האמירויות ונהנו מעצמי של אנדרוס  ( 44 )  ומאחד נוסף של רוביניו  ( 76 )  מאה ימים לפני המונדיאל

