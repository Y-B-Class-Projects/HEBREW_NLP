נגנו לי תבשיל
פיאנו בר חדש בנחלת בנימין בת"א ,  יעזור לכם לטפח תחושה שאתם נמצאים במדרחוב אירופאי ,  עם מאגר של 40 מנות שונות והופעות ג'אז באמצע השבוע
אל מתחם ברי היין של נחלת בנימין ,  אולי המתחם עם ההרגשה הכי אירופאית בתל אביב מצטרף Etta ,  פיאנו בר שנפתח לפני כחודש ברחוב מונטיפיורי על ידי יערה אשבל - מסעדנית שניהלה בעבר את הג'ירף ,  מיט בר וכעת נותנת ייעוצים קולינריים ,  ועל ידי ניבה עמלי מעוז - אשת תוכן מוזיקלי .
 Etta ,  הקרוי על שם זמרת הג'אז אטה ג'יימס ,  נמצא בחלל קטן מחופה עץ ומצויד בחצר רחבה שתהיה פופולרית יותר באביב . " יש פה מפגש מכיוון האוכל מצד אחד והמוזיקה מצד שני ",  אומרת אשבל , " האהבה המשותפת לשתינו היא מוזיקת הג'אז ,  וכשנכנסנו לחלל בפעם הראשונה הבנו שהוא קצת קטן בשביל מקום להופעות ,  אבל אמרנו שמוזיקה חיה חייבת להיות פה ,  לכן העמדנו פסנתר בצמוד לקיר ,  ושלוש פעמים בשבוע מארחים מוזיקאים שמנגנים עליו ,  מלבד זאת גם אורחים וחברים מוצאים את עצמם מתיישבים אל הפסנתר ומתחילים לנגן ". 
מלבד מוזיקה טובה ב-Etta ,  השף רועי הררי שעבד בשרקוטרי היפואית בנה מאגר של 40 מנות שונות ,  כשכל יום מגישים 8-11 מהן בתפריט ,  כשכרגע אפשר למצוא מנות חורפיות כמו סלט ירקות שורש עם פקאן סיני במחיר 28 שקלים ,  תבשיל שפונדרה על מחית עדשים כתומות וירקות במחיר 52 שקלים ,  וגם פילמני  מעין כיסוני בשר בקר בליווי בצל מקורמל במחיר 48 שקלים .
" התפריט בנוי לגמרי על ההיצע בשוק הכרמל הסמוך ",  אומרת אשבל , " כל יום צוות המטבח לוקח עגלה והולך לשוק ולפי הטריות והסחורה מחליטים מה מבין המנות שיש לנו במאגר ,  נגיש היום ".  
Etta  רחוב מונטיפיורי 15 ,  תל אביב .  טלפון 03-5175200שעות פתיחה א'-ה' ,  ש' 19:00-01:00

נגנו לי תבשיל
פיאנו בר חדש בנחלת בנימין בת"א ,  יעזור לכם לטפח תחושה שאתם נמצאים במדרחוב אירופאי ,  עם מאגר של 40 מנות שונות והופעות ג'אז באמצע השבוע

