הוא עשה אותם מאושרים
50 שנה עברו מאז שביל שאנקלי הגיע לליברפול והפך אותה ממועדון כושל לאימפריה .  המאמן שעבורו הכדורגל היה יותר מעניין של חיים ומוות ,  רצה יותר מכל לשמח ולהחדיר גאווה בלב האוהדים ,  והצליח
בשבוע שעבר ציינו בליברפול חמישים שנה למשחק הראשון של המנג'ר האגדי בלי שאנקלי - האיש ששינה את פני ההיסטוריה של המועדון ממרסיסייד ,  ובהרבה מובנים גם את זו של הכדורגל האנגלי כולו .  דצמבר 1959 ,  ומועדון הכדורגל של ליברפול נמצא באחת מנקודות השפל הנמוכות בתולדותיו ,  אי שם בתחתית הליגה השנייה ,  כשהמנג'ר פיל טיילור מודיע על התפטרותו .  בצעד מפתיע ממנה ההנהלה לתפקיד את מנג'ר האדרספילד האלמוני ,  ביל שאנקלי .  בחמש-עשרה השנים הבאות יהפוך שאנקלי את ליברפול למועדון המצליח ביותר באנגליה ,  ויניח את היסודות לקבוצה שתהיה לדומיננטית באירופה בסוף שנות השבעים ותחילת שנות השמונים .  אלא ששלוש האליפויות ,  שני הגביעים וגביע אופ"א שאליהם הוביל שאנקלי את הקבוצה מליברפול ,  רק מתחילים לספר את הסיפור .
 וויליאם שאנקלי נולד ב- 1913 בגלנדבאק ,  עיירה שכוחת אל בסקוטלנד ,  אחד מתשעה אחים ואחיות שגדלו יחד בצפיפות ובעוני . " אני לא חושב שהיתה לי אמבטיה עד גיל 15 ,  הייתי משתמש בברז של הכיור בשביל לשטוף את עצמי .  אבל מתוך העוני ,  כשאתה חי עם הרבה אנשים באותו בית ,  אתה רוכש חוש הומור ",  סיפר על תקופת ילדותו שעיצבה את אישיותו , " אני ,  שלא זכיתי לחינוך ,  הייתי חייב להשתמש בראש שלי ". 
ובראש שלו הוא השתמש .  וגם בלב .
 העיקרון עליו בנה שאנקלי את ליברפול היה אחד :  פשטות . " אנחנו מקצוענים ,  ומקצוענות זה פשטות .  אני לא אבוא לטלוויזיה ואשתמש במילים שרק חצי מהאנשים ששומעים אותי מבינים .  בשפה שלנו יש מילים מקבילות שיש להן אותה משמעות ,  יש אנשים שמשתמשים במילים ארוכות כשהם יודעים טוב מאוד שאולי עשר אחוז מהצופים מבינים את המשמעות שלהן .  ובכן ,  אנחנו לא .  אנחנו מדברים בשפה שכל אחד יכול להבין .  במקום להגיד על מישהו Veracious אני אגיד עליו Bloody greedy !  "
 ואת העקרונות האלה של פשטות הוא יישם גם בכדורגל : " כדורגל הוא משחק פשוט שמבוסס על מסירה ותנועה - שליטה בכדור והתפנות לקבלת מסירה .  זה עד כדי כך פשוט .  בקבוצה שלי כל שחקן יודע היטב את התפקיד שלו ,  אני לא מסבך את המשחק עבורם ,  אני מפשט אותו כך שתהיה לכל אחד את העבודה הכי פשוטה לעשות ".  את החינוך הכדורגלני שלו קיבל שאנקלי בפרסטון נורת'-אנד ,  שם בילה במשך מרבית הקריירה שלו כשחקן וגם זכה עימה בגביע האגלי ב- 1938 .  פרסטון נורת'-אנד של אותה תקופה היתה המודל עליו בנה את ליברפול לימים - קבוצה שמשחקת כדורגל לא-אנגלי במהותו ,  כדורגל שמבוסס על הנעת כדור . " בפרסטון לימדו אותנו לשחק כדורגל .  יש מקומות שמלמדים אותך להיות מתאבק או רץ למרחקים ארוכים ,  בפרסטון למדנו כדורגל ",  אמר .  גם שיטות האימון שלו היו פשוטות והתבססו בעיקר על כדור-רגל - מה שעושים עם הכדור ,  ברגל : " אנחנו מתאמנים בשביל כדורגל .  אנחנו מתאמים חזק אבל בצורה הגיונית .  אני לא רואה הגיון להתיש את השחקנים ולהתאמן פעמים ביום ,  כדורגל הוא בסך הכל משחק של תשעים דקות .  מה ההיגיון לקרוע את השחקנים באימונים מפרכים ?  מעולם לא טרחנו לטפס על גבעות או לרוץ ביערות ,  התאמנו על הדשא ,  היכן שמשחקים כדורגל ". 
בנוסף לפשטות ,  התכונה ששאנקלי הכי העריץ באנשים היתה התלהבות : " הדבר הכי נפלא בעולם זה התלהבות טבעית .  אתה שווה כלום בלי זה ".  לשחקנים שלו נהג לומר : " החיים נפלאים ,  כל מה שצריך כדי להיות מאושר זו פיסת דשא וכדור ".  כשהביא את קווין קיגאן לליברפול מסקאנט'ורפ ב- 1971 אמר עליו : " ראיתי שחקן שיש לו את המתנה הכי גדולה בעולם - תשוקה למשחק ,  התלהבות טבעית ".  אחת הגדולות של שאנקלי כמנג'ר היתה היכולת לאתר שחקנים אלמוניים למדי בליגות נמוכות ,  להביא אותם למועדון במחירים נמוכים ,  ולהפוך אותם לאגדות .  ההחתמות הראשונות שלו במועדון היו של שני שחקנים סקוטים צעירים ,  הבלם רון ייטס מדאנדי יונייטד והחלוץ איאן סט .  ג'ון ממאת'רוול ,  שניים שלימים יבססו את הקבוצה הגדולה הראשונה שלו ,  זו שתעלה לליגה הבכירה ותזכה בשתי אליפויות וגביע בשנות ה-60 .  
לימים סיפר ייטס ,  שכשפגש לראשונה את שאנקלי לא ידע אפילו היכן ממוקמת ליברפול . " מה זאת אומרת איפה זה ליברפול ?  "  נזף בו המנג'ר הסקוטי , " בליגה הראשונה של אנגליה !  ".  ייטס המבולבל השיב שלמיטב ידיעתו ליברפול משחקת בליגה השנייה . " כן ,  אבל איתך נהיה בליגה הראשונה ",  השיב שאנקס .  הדבר הראשון שאמר לאיאן סט .  ג'ון כשזה הגיע לאנפילד היה : " אתה תצליח כאן אם תקפיד על שני דברים - אל תאכל יותר מדי  ( לסט .  ג'ון היתה גזרה עגלגלה ,  א.א )  ואל תאבד את המבטא שלך ".  ההוראות המקצועיות למי ששאנקס כינה לימים  " לא החלוץ הטוב ביותר בבריטניה ,  החלוץ היחיד בבריטניה "  היו דומות בפשטותם : " אם אתה לא בטוח מה לעשות עם הכדור ,  תקע אותו ברשת ונדבר על האפשרויות אחר כך ".  
עם סט .  ג'ון וייטס ,  שהתווספו לשחקני הבית הצעירים ששאנקלי טיפח - הבלם טומי סמית' ,  הקשר איאן קלאכאן והחלוץ רוג'ר האנט - ליברפול ,  בדיוק כמו שהבטיח שאנקלי ,  חזרה בעונת 1961/62 לליגה הבכירה אחרי שבע שנים ,  זכתה באליפות השישית בתולדותיה בעונה 1963/64 ושחזרה את ההישג שנתיים אחר כך בעונת 1965/66 .  בתווך הגיעה הזכייה הראשונה של ליברפול בתולדותיה בגביע האנגלי אחרי ניצחון בהארכה על לידס בוומבלי 2:1 ב-1 במאי 1965 ,  אולי התואר ששאנקלי רצה יותר מכל להשיג עבור האנשים בליברפול : " זה הגביע הכי קשה בעולם לזכות בו ,  ואני חושב שזה היה חרפה שמועדון הכדורגל של ליברפול לא זכה בו בשבעים שלוש שנות קיומו ". 
האליפות השביעית של המועדון והשנייה של שאנקלי ב- 1966 סימנה את ירידת המסך עבור הקבוצה של ייטס ,  סט .  ג'ון וקאלאכן ,  ושאנקלי ניגש לגידול הדור הבא :  בקיץ של 1967 הוא החתים את השוער הצעיר ריי קלמנס מסקאנט'ורפ ,  ואת הקשר האלמוני מבלקפול ,  אמלין יוז .  יוז מספר : " לאחר שחתמנו על החוזה בבלומפילד-פארק  ( ביתה של בלקפול ,  א.א )  שאנקלי הסיע אותי איתו לליברפול .  שאנקלי היה נהג גרוע ובדרך עצר אותנו שוטר :  'אתה לא מזהה מי נמצא ברכב' ,  פנה אליו שאנקלי .  'לא אני לא מזהה אותך' השיב השוטר .  'לא אני ,  האיש לידי ,  זהו קפטן נבחרת אנגליה לעתיד ! ' הוא תיקן את השוטר הנבוך ".  
עם יוז וריי קלמנס חזרה ליברפול לוומבלי לגמר הגביע בשנת 1971 אבל הפסידה לארסנל 2:1 .  למרות ההפסד סיפק שאנקלי בסיום המשחק את אחד מנאומיו המפורסמים .  בהתייחסו לאוהדים שליוו את הקבוצה לוומבלי באותו יום ,  אמר ש - " יו"ר המפלגה הקומוניסטית של סין ,  מאו צה-טונג ,  לא ראה בחייו הפגנה כוח אדומה שכזו !  ".  בקיץ של אותה עונה הוא ביצע כנראה את ההחתמה המשמעותית והמוצלחת ביותר בתקופתו בליברפול ,  כפי שהעיד אחר כך בעצמו ,  כשצירף לשורות האדומים את החלוץ קווין קיגאן מסקאנט'ורפ : " החתמתי אותו ב- 35 אלף פאונד ,  לימים זה התברר כשוד מזויין ".  עם קיגאן ,  שלא הפסיק להבקיע מהרגע שנחת באנפילד ,  שאנקלי חזר לחמש את הארון התארים באנפילד :  עונת 1972/73 ראתה את ליברפול משלימה דאבל של אליפות וגביע אופ"א  ( ניצחון על בורוסיה מנשנגלדבאך בגמר הכפול )  ועונת 73/74 הביאה למרסיסייד את הגביע האנגלי בפעם השנייה אחרי ניצחון 0:3 על ניוקאסל בוומבלי .  
יום למחרת הזכייה בגביע ,  בקבלת הפנים שנערכה לקבוצה בעיר ,  יצא שאנקלי אל המרפסת של גלריית סט .  ג'ון המפורסמת בכיכר המרכזית בליברפול והכריז בפאתוס שלקוח מהנאומים הגדולים בהיסטוריה : " מאז שהגעתי לליברפול הטפתי לשחקנים שוב ושוב שיש להם הזכות לשחק ..  .  עבורכם !  ".  שאגה אדירה ,  שנשמעה וודאי גם בגדה השנייה של המרסי ,  הרעידה באותו רגע את כל מרכז העיר ליברפול .  יו"ר ליברפול באותם ימים ,  ג'ון סמית' ,  סיפר : " אם באותו רגע שאנקלי היה קורא להם לרדת לנמל ,  לעלות על הספינות ולצאת לכבוש את צרפת הם היו עושים זאת ללא היסוס ".  
חודשיים אחר כך הסתבר שהיה זה למעשה נאום הפרידה של שאנקלי מהאוהדים - במסיבת עיתונאים דרמטית באנפילד הודיע שאנקלי שהוא פורש מתפקידו .  התגובות בעיר היו כלאחר טרגדיה ,  התחושה של כולם היתה שהם איבדו אבא ,  וזה באמת לא היה רחוק מהמציאות ,  כי שאנקלי עבור האנשים בליברפול היה הרבה יותר ממאמן קבוצת הכדורגל המקומית - הוא היה דמות שהם העריצו ,  נקשרו אליה ואהבו בל לב .  
וזה היה הדדי ,  כי שאנקלי הבין שבראש ובראשונה מועדון כדורגל שייך לקהילה אותה הוא מייצג ,  לאנשים שתמיד יישארו נאמנים לו ,  לאוהדים : " האנשים בליברפול היו אנשים כלבבי .  מה שהשגתי באנפילד היה עבור האוהדים .  ביחד הפכנו את ליברפול למשפחה אחת גדולה ,  משהו חי ותוסס ,  חם ומצליח .  אני מודה לאלוהים שנתן לי הזכות לפגוש את האנשים במרסיייד .  זה איננו מועדון ,  זהו מוסד ושאיפתי היתה לחבר בינו לבין האוהדים .  אנשים ביקשו לפזר את האפר שלהם באנפילד אחרי מותם - זה מראה לך שהם לא רק אוהדים את הקבוצה כשהם בחיים ,  הם אוהדים אותה גם אחרי שהם מתים .  לא היה שום צביעות בקשר ביני לבין האוהדים .  זה היה אמיתי לחלוטין .  הבאתי אותם ,  הכנסתי אותם פנימה .  בסך הכל הייתי אחד מאותם אלה שעומדים כל שבת בקופ .  הם חושבים כמוני ואני חושב כמוהם .  זה כמו נישואים של של שני אנשים שאוהבים מאוד אחד את השני ". 
שאנקלי זכה לאהבת הקהל בזכות האיש שהיה ,  בזכות זה שהכנות שלו והנאמנות שלו לאנשים שאותם ייצג לא ידעה גבול : " מעולם לא רימיתי אף אחד .  אם הייתי משחק נגד אשתי והיה צריך ,  הייתי מתקל ושובר לה את הרגל ,  אבל בחיים לא מרמה ".  שאנקלי היה דוגמא קלאסית למה שהאנגלים מכנים Face value- מה שראית זה מה שקיבלת .  בלקסיקון שלו לא היו קיימים מניפולציות ,  אינטרסים או חישובי עלויות - רק מחויבות טוטאלית ,  נאמנות וכנות כלפי מה שהוא מרגיש וכלפי מי שמרגיש באופן דומה כלפיו .  שאנקלי היה הומניסט במובן הטהור של המושג - להיות בן אדם טוב . " אני איש של אנשים ,  אתה יכול לקרוא לי הומניסט ",  אמר .  שאנקלי היה סוציאליסט במובן הטהור של המושג - הוא האמין שאנשים בחברה צריכים לעזור אחד לשני בכדי להשיג מטרה משותפת שתהפוך את כולם יחד למאושרים : " כדרוגל הוא סוג של סוציאליזם - כולם עובדים בשביל מטרה משופת ,  וכולם חולקים בתמורה .  הקופ הוא ייחודי ,  הוא מוסד .  אם אתה חבר בקופ אתה מרגיש שאתה חלק מקהילה ויש לך אלפי חברים מאוחדים ונאמנים מסביבך ". 
כשנשאל כיצד ירצה להיזכר אמר : " אני רוצה להיזכר בראש ובראשונה כאיש שדאג למשפחתו .  אני רוצה שאנשים יגידו שמה שהשגתי היה בזכות עבודה קשה ושמעולם לא רימיתי אף אחד .  מעל לכל אני מבקש להיזכר כאדם שלא דאג לעצמו אלא הקדיש את חייו לכך שאנשים אחרים יהיו מאושרים .  ככזה שבנה משפחה של אנשים שיוכלו להרים את ראשם בגאווה ולומר - אנחנו ליברפול !  ". 
באחד הראיונות האחרונים לפני מותו פתח שאנקלי את ליבו וסיפר : " אנשים אמרו לי שכדורגל היה עבורי עניין של חיים ומוות .  ובכן ,  זה היה יותר מכך .  נתתי את כל חיי עבור הכדורגל עד לרמה כזו שמשפחתי סבלה מכך ".   " והאם אתה מצטער על כך ?  "  נשאל . " כן ,  מצטער מאוד "  השיב ,  והוסיף : " אבל כל מה שעשיתי היה מאהבה .  למשחק ,  לקבוצה ,  לאנשים של ליברפול .  רציתי לעשות אותם מאושרים ". 
ביל שאנקלי מת בליברפול ב-29 בספטמבר 1981 ,  לאחר שלקה בליבו .  אירוני או מקאברי הוא שהלב הענק של האיש הגדול הזה הוא זה שבגד בו לבסוף .  מאות אלפי אנשים באו לחלוק לו כבוד וללוות אותו בדרכו האחרונה ,  בכדי להראות לו שהקורבן שהקריב בחייו לא היה לחינם .  שכמו שביקש - הוא עשה אותם מאושרים .
 הציטוטים בכתבה מתוך :
 Its not your leg son "  - The Book of shankly by Alex Murphy "  Shankly :  My Story -The Official Autobiographyהאתר הרשמי של ליברפול www.liverpoolfc.tvהאתר של ביל שאנקלי www.shankly.com

הוא עשה אותם מאושרים
50 שנה עברו מאז שביל שאנקלי הגיע לליברפול והפך אותה ממועדון כושל לאימפריה .  המאמן שעבורו הכדורגל היה יותר מעניין של חיים ומוות ,  רצה יותר מכל לשמח ולהחדיר גאווה בלב האוהדים ,  והצליח

