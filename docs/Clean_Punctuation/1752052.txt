יד ראשונה מנשיא
למרות הביקורת על תג המחיר הגבוה ,  הלימוזינה החדשה של נתניהו אינה מחדשת דבר - רכבי פאר חביבים על מנהיגים בכל העולם  ?  אאודי A8 היא ה"מאזדה 3 "  של ראשי ממשלה  ?  נסיך מונקו דואג לסביבה עם ב.מ.וו המונעת במימן  ?  הוגו צ'אווס נוסע במשפחתית המיוצרת בוונצואלה  ?  וסרקוז
 >  >  מה כבר צריכה מכונית של ראש הממשלה ?  עיצוב מרשים ,  ואולי גם מקום לשני דגלונים בחזית .  כך לפחות היה במשך שנים ארוכות .  אבל המכונית החדשה שיקבל בנימין נתניהו בשבועות הקרובים קצת יותר מתוחכמת .  מדובר באאודי a8 משוריינת - לימוזינה מהודרת חסינה מירי מקלעים ,  רימוני יד ומטענים מאולתרים - אחת משש שתרכוש הממשלה ב-2.6 מיליון שקל כל אחת .  אף שגם כיום נוסע ראש הממשלה במכונית משוריינת ,  כמה מאביזרי הפאר במכונית החדשה עוררו ביקורת על ההוצאה הגדולה .  ואולם סקירה של המכוניות שבהן נוסעים מנהיגים בעולם מגלה כי הבחירה של נתניהו שגרתית למדי - ממש  " מאזדה 3 "  של ראשי ממשלה .  גם בארגנטינה ,  אוסטריה ,  לטוויה ואפילו בסין נוסעים בכירי הממשל באאודי a8 .  ויש גם בחירות אחרות ,  מפתיעות יותר .  יצאנו לבדוק במה נוהגים המנהיגים .  המלכותיות >  >  מלכים וקיסרים אינם מסתפקים בעוד ב.מ.וו או אאודי משוריינות ,  ורוכשים מכוניות אצולה של אחד ממותגי היוקרה - רולס רויס ,  בנטלי או מייבאך .  רולס רויס היא הבחירה של משפחות המלוכה בספרד ,  דנמרק והולנד ;  במלזיה משתמשים בבנטלי ;  ובתאילנד ובעומאן מעדיפים מייבאך .  לסולטן העומאני יש ארבע מכוניות מייבאך 62 ,  לצד אוסף מכובד של מכוניות מתוצרת למבורגיני ,  אסטון מרטין ,  פרארי ואחרות .  מלכת בריטניה אליזבת השנייה נוסעת בבנטלי שתוכננה במיוחד עבורה .  המכונית ,  שמזכירה מונית לונדונית ,  נושאת בחזיתה את סמל בית המלוכה ,  וגובהה הרב מיועד לאפשר למלכה לעמוד בתוכה .  אבל יש רק מכונית אחת שיוצרה במיוחד עבור מלכים :  בוגאטי רויאל ,  מכונית פאר יוצאת דופן שהוצגה ב-1927 .  אטורה בוגאטי ,  המייסד של חברת היוקרה ,  תיכנן מכונית באורך 6.4 מטרים ,  שנפח המנוע שלה הוא 12.7 ליטר .  תא הנוסעים של המכונית דמה לקרון מגורים מהודר ברכבת - והמנוע שלה אכן שימש גם להנעת קטרים .  אלא שהמיתון הגדול הקשה על מכירת המכונית ,  ואף לא אחת משש המכוניות נמכרה לבני מלוכה .  בשלב מסוים ביקש מלך רומניה לרכוש מכונית ,  אך בשל מלחמת העולם השנייה אי אפשר היה להעביר לו אותה .  בשל היותה נדירה כל כך ,  נהפכה הרויאל לאחת מהמכוניות היקרות בקרב אספני המכוניות .  בפעם האחרונה שבה נמכרה המכוניות במכירה פומבית ,  ב-1990 ,  היה מחירה 10 מיליון ליש"ט .  הפטריוטיות >  >  מכונית שרד צריכה לייצג את המדינה ,  וכדאי שתהיה מתוצרתה .  בארה"ב ,  בריטניה או גרמניה - המתהדרות ביצרניות רכבי יוקרה מקומיות - זה עניין פשוט למדי .  אך כשאין תעשיית רכב נרחבת צריך למצוא פתרונות יצירתיים .  באיטליה ,  נוסעים הנשיא ג'ורג'ו נפוליטנו וראש הממשלה סילוויו ברלוסקוני במזראטי קווטרופורטה ספורטיבית ;  בצרפת נהנה הנשיא ניקולא סרקוזי מצי כלי רכב ,  הכולל מכוניות כמו פיז'ו 607 ורנו ואל-סטיס שכבר אינן מיוצרות .  יושבי הראש של המפלגה הקומוניסטית בבריה"מ נהגו לנסוע בזיל 41047 ,  שנבנתה במיוחד עבורם ונראתה כמו חיקוי של לינקולן אמריקאית ;  כיום נוסעים מנהיגי רוסיה דמיטרי מדוודב וולדימיר פוטין במרצדס s קלאס ,  משוריינת .  קיסר יפן אקיהיטו מתנייע בטויוטה סנצ'ורי רויאל ,  שהותאמה בשבילו ,  ונשיא סין צ'ן שוי-ביין נהנה ממכונית מקומית בשם faw honqi hqe ,  שיוצרה בעבורו גם כן .  נשיא ונצאולה הוגו צ'אווס נוסע במשפחתית קטנה בשם סנטאורו המיוצרת במדינתו - גרסה של המכונית האיראנית סמנד .  יש גם מנהיגים שיכולים לרכוש מכוניות מתוצרת מקומית ,  אבל מעדיפים זרות .  ראש ממשלת שוודיה פרידריק ריינפלדט ,  נוסע במרצדס s קלאס - ולא בוולבו או בסאאב המקומיות  ( אם כי מלך שוודיה נוסע בוולבו )  ;  נשיא דרום קוריאה לי מיונג-באק מתנייד בב.מ.וו סדרה 7 ,  ולא ביונדאי מפוארת .  מנגד דווקא נשיאת קוסטה ריקה לאורה צ'ינצ'ילה בחרה ביונדאי אקווס כמכונית רשמית .  הישראליות >  >   " לבן גוריון יש קאדילק ,  ולנו יש קדחת "  - אלה היו מלותיו של שיר מחאה עממי בראשית שנות ה-50 ,  אף שהקאדילק היתה שייכת דווקא למשה שרת .  בן גוריון ,  כמו הנשיא חיים ויצמן ,  נסע דווקא בלינקולן .  הנרי פורד השני ,  נשיא חברת פורד ,  העניק את המכוניות לשרי ישראל כחלק מעסקה של אספקת משאיות לצה"ל .  במשך שנות ה-50 הוחלפו המכוניות האמריקאיות בכאלה המיוצרות בישראל .  אפרים אילין ,  מראשוני התעשיינים במדינה הצעירה ,  הרכיב מכוניות של קייזר-פרייזר האמריקאית - ובהן נסעו שועי המדינה .  הפטריוטיות הישראלית הפכה את קייזר-פרייזר למכונית השרד של שגרירי ישראל בעולם .  דגמי הקייזר למיניהם הוחלפו בשנות ה-60 על ידי מכונית אמריקאית-ישראלית אחרת - סטודבייקר לארק - שהורכבה אף היא במפעלי אילין .  ייצור המכוניות במפעלי אילין נפסק בהדרגה בראשית שנות ה-70 ,  ומנהיגי המדינה עברו לוולבו .  הנימוק העיקרי לבחירה במכונית השוודית היה שהיא אינה גרמנית .  המנהיגים שמרו אמונים לוולבו עד לראשית העשור הנוכחי ,  עם דגמים כמו 740 ,  s70 ו-s80 ,  אף שראשי ממשלה ונשיאים צוידו בלימוזינות אמריקאיות כמו קאדילק  ( יצחק רבין נסע בשברולט קאפריס ,  דגם ששימש אז את המוניות הצהובות של ניו יורק )  .  רק במכרז השרים האחרון ,  שנערך ב-2008 ,  זכתה לראשונה מכונית גרמנית - אאודי a6 - וכעת גם ראש הממשלה בנימין נתניהו יחל להתנייד במכונית שרד מתוצרת גרמנית .  הצנועות >  >  למרבה ההפתעה ,  יש בעולם גם מנהיגים שאינם מסתנוורים מהמיגון והאבזור היוקרתי - ובוחרים לנסוע במכוניות המייצגות ערכים שבהם הם מאמינים ,  ואולי אף לשמש דוגמה לבני עמם .  כך למשל ,  הדאגה לאיכות הסביבה הביאה את נסיך מונקו ,  נשיא איסלנד ,  ראש ממשלת נורווגיה ומושל הונג קונג לבחור בלקסוס ls600h היברידית .  הנסיך אלברט השני ממונקו מחזיק גם בטויוטה פריוס היברידית לנסיעות עירוניות ,  ובב.מ.וו סדרה 7 המונעת באמצעות מימן .  דוגמה מסוג אחר נותן נשיא בוליוויה ,  איוו מוראלס ,  שנוהג בטויוטה קורולה פשוטה .  בלוב שומרים למזכרת את החיפושית של פולקסווגן ,  שבה נסע מועמר קדאפי בימי המהפכה שהעלתה אותו לשלטון .  הפתוחות >  >  לא תמיד היו ראשי מדינות מוגנים מאחורי לוחות פלדה וזכוכיות מחוסמות .  בעבר הלא מאוד רחוק היו המנהיגים משתתפים במצעדים כשהם יושבים  ( או עומדים )  במכוניות פתוחות ומנופפים לקהל - מעין גרסה ניידת של מרפסת הארמון .  הלימוזינות הגדולות והפתוחות האלה שימשו בעיקר מנהיגים פאשיסטים ,  וכבר כמעט שלא קיימות כיום .  היטלר ובכירי הממשל הנאצי נסעו במצעדים במרצדס 770 שחורה ,  ובאיטליה העדיף בניטו מוסולוני את הלנצ'יה אסטורה .  אבל גם מלכי בריטניה נופפו לקהל ממכוניות פתוחות - במקרה שלהם היו אלה רולס רויס .  מכוניות המצעדים עברו מן העולם כמעט לגמרי לאחר ההתנקשות בנשיא ארה"ב ג'ון קנדי ,  עת נסע עם אשתו בלינקולן פתוחה ברחובות דאלאס .  אחד המנהיגים היחידים בעולם שמקפיד עדיין להופיע בפני קהל כשהוא יושב במכונית הוא האפיפיור - ובוותיקן מצאו פתרון מקורי כדי להגן עליו כשהוא עושה זאת :  רכב שטח מדגם מרצדס m קלאס ,  שחלקו העליון מוגבה ומוקף זכוכית חסינת כדורים .  כך נוצרת מעין תיבת תצוגה גדולה שבה יושב האפיפיור ונראה לקהל .  המשוריינות  >  >  אם שאלתם את עצמכם מדוע צריך בנימין נתניהו שש מכוניות חדשות ,  התשובה היא זו :  כמה מהן ייסעו יחד בשיירה ,  כדי להקשות על זיהוי המכונית שבתוכה יושב ראש הממשלה .  לשלוש יצרניות רכבי היוקרה הגדולות בגרמניה - מרצדס ,  ב.מ.וו ואאודי - יש מחלקות מיוחדות המייצרות מכוניות משוריינות ,  המבוססות על מכוניות נוסעים ורכבי שטח מתוצרתן .  המכוניות מוצעות בשלוש רמות הגנה :  b4 ,  המגנה מפני אקדחים ,  ומיועדת בעיקר לאנשים אמידים במדינות שבהן מתרחשים מעשי שוד מזוינים ברמזורים ;  b6 עם רמת מיגון כבדה יותר ,  ו-b7 - המספקת הגנה מפני כדורי מקלעים ורימונים ,  ובמקרים מסוימים גם מפני מיקוש .  בישראל נוהג גם הרמטכ"ל במכונית משוריינת ,  מדגם ב.מ.וו סדרה 7 .  עם זאת ,  החוק מתיר למכור מכוניות משוריינות רק לגופים הפועלים מטעם המדינה .  לדברי ישראל בן-חיים ,  מנכ"ל קמור ,  יבואנית ב.מ.וו ,  במשרד לביטחון פנים החליטו ,  במידה רבה של צדק ,  לאסור על מכירה ללקוחות פרטיים . " כמה מהאנשים שקנו מכוניות כאלה היו עבריינים ,  ובמשטרה שמו לב שככל שרמת המיגון שלהם עולה - כך עולה גם עוצמת האש ,  והאזרחים נתונים בסכנה ",  הוא מסביר .  מדוע רק הדגמים היקרים והגדולים זוכים למיגון ?  בן-חיים מסביר כי רוב הלקוחות הם אנשים עשירים מאוד או חשובים מאוד - אבל הסיבה העיקרית היא שקל יותר למגן מכוניות גדולות . " המיגון שוקל הרבה ",  אומר בן-חיים , " ולכן המכונית זקוקה למנוע גדול .  למעשה ,  זה לא תענוג גדול לנסוע במכונית .  בגלל המשקל  ( שלושה טונות )  ,  המתלים נוקשים והנסיעה פחות נוחה ".  במכונית המשוריינת המפורסמת בעולם נוסע נשיא ארה"ב ברק אובמה .  בארה"ב מקובל שכל נשיא נבחר זוכה ללימוזינה משלו .  המכונית ,  המכונה קדילאק 1 ,  מאופיינת ברמת מיגון גבוהה  ( אפילו הצמיגים שלה משוריינים )  ,  מערכת לסינון אוויר במקרה של התקפה כימית ,  ומערכת כריזה שבה יכול הנשיא לדבר מבלי לצאת .  אבל מסתבר שלא תמיד צריך מכונית משוריינת כדי להציל את חיי המנהיגים .  מכונית הסאלון הצרפתית סיטרואן ds זכתה לשבחים מנשיא צרפת לשעבר שארל דה-גול ,  לאחר שסייעה לו להימלט מניסיון התנקשות .  המתלים הפניאומאטיים שלה איפשרו לה לנסוע במהירות גבוהה גם עם שני צמיגים מנוקבים - ולהרחיק את דה-גול מסכנה .
 
יד ראשונה מנשיא
למרות הביקורת על תג המחיר הגבוה ,  הלימוזינה החדשה של נתניהו אינה מחדשת דבר - רכבי פאר חביבים על מנהיגים בכל העולם  ?  אאודי A8 היא ה"מאזדה 3 "  של ראשי ממשלה  ?  נסיך מונקו דואג לסביבה עם ב.מ.וו המונעת במימן  ?  הוגו צ'אווס נוסע במשפחתית המיוצרת בוונצואלה  ?  וסרקוז

