מסתמן :  נתב"ג ייפתח להמראות בלילות
הנמל צפוי להיפתח להמראות מטוסים בלילות החל ביוני .  אפשרות אחרת שנידונה היא מציאת שדה חלופי כמו נבטים או עובדה שאליו תופנה התעופה הבינלאומית בשעות העומס
נתב"ג צפוי להיפתח להמראות מטוסים בלילה החל ביוני - כך הסתמן בדיון שהתקיים אתמול בלשכת שר התחבורה ישראל כץ .  אפשרות אחרת שנידונה היא מציאת שדה תעופה חלופי כמו נבטים או עובדה ,  שאליו תופנה התעופה הבינלאומית בשעות העומס .  שתי האפשרויות ידרשו תיאום עם חיל האוויר ,  ראשי הערים באותם אזורים וארגונים למען איכות הסביבה .  
המפגש אתמול התקיים לקראת תחילת פרויקט שידרוג המסלולים בנתב"ג ,  שהיקפו 760 מיליון שקל והוא מתוכנן להימשך שלוש שנים וחצי .  במהלך עבודות השידרוג צפוי מספר המסלולים הפעילים להצטמצם משלושה למסלול אחד בלבד - שאליו יתנקזו כל ההמראות והנחיתות בטיסות הבינלאומיות מישראל וממנה .  
מערך המסלולים בנתב"ג מורכב משלושה מסלולים בצורת משולש ,  כך שכיום המטוסים ממריאים ונוחתים זה מול זה .  במטרה להגביר את הבטיחות בשדה ,  תשונה תבנית המסלולים לצורת האות v - כך שהנחיתות יתבצעו על מסלול אחד וההמראות על מסלול אחר .  
בנוסף ,  במסגרת עבודות השיפוץ של הנמל יוארך אחד המסלולים ויורחב מערך המסלולים בנתב"ג .  שידרוג המסלולים יאפשר להגדיל את קיבולת התנועה בנמל מ-24 תנועות מטוסים בשעה ל-50 .  
הפעלתו של נתב"ג במתכונת של מסלול אחד ,  עם תחילת עבודות השדרוג ,  תחייב פעילות גם בשעות הלילה - 01:40-04:50 ,  שבהן הוא סגור כיום .  
בראש המתנגדים לפתיחתו של נתב"ג להמראות מטוסים בלילות עומדים ראשי ערים ותושבים ביישובי האזור שנתמכים בארגוני איכות הסביבה ,  ומאיימים בפנייה לבג"ץ אם תתקבל החלטה לשנות את המצב הקיים ולפתוח את נתב"ג להמראות מטוסים בלילה .  
עו"ד אבנר ירקוני ,  בא כוחו המשפטי של פורום ראשי ערים המתנגד לפתיחת השדה ,  בראשותן של עיריות חולון וראשון לציון ,  טוען כי  " אין קשר ענייני בין שיפוץ המסלולים לבין פתיחת השדה בלילה ;  שכן ממילא בעיות הקיבולת הן בשעות האור .  זה כמו לפתור את בעיות התנועה בנתיבי איילון על ידי הכוונת הבאים לתל אביב לנסוע בשעות הלילה ".  
להערכתו , " צפויים עימותים קשים עם כל תושבי גוש דן על פרבריו בענין זה .  פתיחת נתב"ג בלילה תביא להפיכתו 'ליעד המפלט' של כל חברות התעופה האירופיות שאין להן לאן לטוס בלילה ,  על כל המשתמע מכך ".  
יועץ התקשורת של שר התחבורה ,  אילן לייזרוביץ ,  אמר בתגובה : " אכן התקיים דיון ;  שר התחבורה ,  ישראל כץ ,  בוחן את כל האפשרויות ויחליט לאחר שידון עם כל הגורמים הנוגעים בדבר ". 

מסתמן :  נתב"ג ייפתח להמראות בלילות
הנמל צפוי להיפתח להמראות מטוסים בלילות החל ביוני .  אפשרות אחרת שנידונה היא מציאת שדה חלופי כמו נבטים או עובדה שאליו תופנה התעופה הבינלאומית בשעות העומס

