הדילמה של אשכנזי ,  האכזבה של צ'יקו תמיר
גורמים בכירים בצה"ל גיבו את החלטת הרמטכ"ל להדיח את תא"ל תמיר : " אשכנזי יודע מהי תרומתו של צ'יקו למדינה ,  אך המסר חייב להיות אחיד ".  וילנאי : " מקרה טראגי ,  החלטה ראויה "
  ( צילום :  עוז מרון ,  עריכת וידאו :  ענת ברק ) 
גורמים בכירים בצה"ל גיבו הבוקר  ( שני )  את החלטת הרמטכ"ל גבי אשכנזי בעניין ההחלטה להדיח את תא"ל משה  ( צ'יקו )  תמיר .  לדבריהם ,  למרות שאשכנזי מעריך מאוד את תמיר ,  הוא לא היה יכול להרשות לעצמו להתעלם מהמעשה החמור . " הרמטכ"ל כבר הצהיר בכל הזדמנות שצה"ל צריך להיות נושא הדגל בכל הקשור לערכי החברה הישראלית .  צ'יקו היה צריך לקבל קידום ולשבת סביב שולחן המטכ"ל .  אשכנזי לא יכול היה להרשות לעצמו לדבר על הקוד האתי מצד אחד ומצד שני לקדם קצין שכשל ערכית ". 
לדברי אותם גורמים , " בשדה הקרב קצין מקבל החלטות במקום ,  תחת אש ,  ובכל הקשור לנושא זה אין מאה אחוז .  אך בכל הקשור לעמידה בערכי צה"ל ,  כל קצין חייב לתפקד בצורה מושלמת .  זה היה צעד קשה עבור הרמטכ"ל שיודע היטב את תרומתו של צ'יקו לביטחון המדינה ,  אבל המסר חייב להיות אחיד לכל הקצינים ,  ללא קשר למעמדם או דרגתם ". 
סגן שר הביטחון מתן וילנאי צלצל הבוקר לרמטכ"ל ובירך אותו על החלטתו להדיח את תמיר מצה"ל . " זהו מקרה טראגי אבל עם החלטה ראויה ",  אמר וילנאי . " הרמטכ"ל הוכיח מנהיגות אמיתית מהי למרות שהוא יכל לנהוג אחרת .  הרמטכ"ל נהג נכון והוכיח שצה"ל זה לא רק מילים אלא גם מעשים .  אני בטוח שזו היתה החלטה קשה מאוד אך התוצאה היא ראויה .  צ'יקו הוא קצין יוצא דופן ואני מכיר אותו לא מאתמול .  הוא איש ראוי ,  וחבל ,  אך אשכנזי הסביר לכולם מהן הנורמות של צה"ל והמחיר הוא כבד .  יש דברים שהם בגדר 'ראה וקדש' ,  וצ'יקו נכשל לצערי ". 
אשכנזי נועד אתמול אחר הצהרים בלשכתו בתל אביב עם תא"ל תמיר ,  והודיע לו על החלטתו שלא למנותו לתפקיד נוסף ולפיכך לגרום לפרישתו משירותו בצה"ל .  הרמטכ"ל ציין כי ההחלטה היתה קשה לו ,  בשל היותו של תת-אלוף תמיר לוחם ומפקד שדה מוערך וכן חבר לנשק ,  אך לבסוף החליט שלא להמשיך את שירותו ,  לאור  " חומרת המעשה והפגיעה בערכי צה"ל ובראשם ערכי המשמעת והדוגמא האישית ". 
אלחנן אלטמן ,  נהג הרכב שבו התנגש בנו של תא"ל תמיר בתקרית שהובילה להדחתו ,  סיפר אמש לוואלה !  חדשות על הרגשות המעורבים לאחר החלטת הרמטכ"ל . " זה בומבה שמערערת אותי לגמרי ",  אמר תושב הקיבוץ ניר יצחק . " אני עצוב מאוד .  אחרי שהבן אדם זוכה והדרגות הוחזרו אז הרמטכ"ל נזכר להעיף אותו מהצבא ?  למה ,  יש לנו הרבה מחליפים לצ'יקו ?  ".  
אלטמן ,  שעל אף התאונה תמך בתמיר לכל אורך המשפט ,  התקשה להאמין שהמפגש בינו לבין תמיר בעת ההתנגשות תהפוך בסופו של דבר לאירוע שיוביל להדחתו מהצבא . " לא תיארתי לעצמי שכדור השלג הזה יתגלגל לרמה שכזאת או שנגיע למצב כזה .  בגלל שטות של רגע איבדנו את אחד מדורות העתיד של צה"ל ".  
מקורביו של תת אלוף משה  ( צ'יקו )  תמיר ששוחחו עימו אמש לאחר החלטת הרמטכ"ל להדיחו ,  אמרו כי הוא מאוכזב ופגוע מההחלטה . " הצבא הפסיד היום מפקד שדה עם הרבה ניסיון ,  כאשר בימים שכאלה צה"ל זקוק לאנשים כאלה ",  אמרו המקורבים . " זה מפקד שנערץ על ידי הפקודים שלו ואין לנו גנרלים ברמה הזאת .  למרות ההחלטה הקשה ,  צ'יקו יעשה כל משימה שיקראו לו אליה בהמשך הדרך ". 

הדילמה של אשכנזי ,  האכזבה של צ'יקו תמיר
גורמים בכירים בצה"ל גיבו את החלטת הרמטכ"ל להדיח את תא"ל תמיר : " אשכנזי יודע מהי תרומתו של צ'יקו למדינה ,  אך המסר חייב להיות אחיד ".  וילנאי : " מקרה טראגי ,  החלטה ראויה "
 
