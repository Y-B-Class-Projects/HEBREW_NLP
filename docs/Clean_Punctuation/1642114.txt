 " כוח הוא לא משהו שמקבלים ,  זה משהו שצריך לקחת "
 הזינוק במספר הנשים בדירקטוריונים בנורווגיה החל לפני שמונה שנים ,  אז אושר חוק המחייב מכסה של 40% נשים בדירקטוריונים .  המהלך נחשב לאחר הצעדים הנועזים ביותר לפריצת המחסומים בדרך לשוויון מגדרי - ואולם החוק לא תרם לשיעור הנשים בתפקידי ניהול בכירים או לביצועים הע
ניו יורק טיימס  >  >  ארני הול נזכרת בגל ההלם ששטף את קהילת העסקים בנורווגיה ב-2002 ,  כששר המסחר והתעשייה הנורווגי ,  אנגסר גבריילסן ,  הציע חוק שדורש כי 40% מחברי מועצת המנהלים בכל חברה יהיו נשים . " היו צעקות ,  פשוטו כמשמעו ",  אמרה הול ,  מנכ"לית משרד השוויון . " זה היה טיפול בהלם אמיתי ".  גם בחברה השוויונית של נורווגיה - 80% מהנשים הנורווגיות עובדות מחוץ לבית ,  ונשים מהוות מחצית מכלל השרים בממשלה הנוכחית - הרעיון נראה קיצוני ,  אם לא בשל היעד שלו ,  אז בשל קנה המידה של השינוי שהוא חולל .  באותם ימים ,  נשות נורווגיה החזיקו בפחות מ-7% ממושבי הדירקטוריונים במגזר הפרטי ,  וקצת פחות מ-5% מהמנכ"לים היו נשים .  לאחר חודשים של דיונים סוערים ,  אושרה ההצעה ברוב משמעותי בפרלמנט ,  שאיפשר לחברות שנמצאות בבעלות ממשלתית להיענות לחקיקה עד 2006 ולחברות ציבוריות עד 2008 .  מנהיגים עסקיים ידועים רבים דחו את החוק מ-2003 בטיעון כי מדובר בתרגיל פוליטי וטענו שבנורווגיה ,  עם אוכלוסייה של 4.8 מיליון איש בלבד ,  אין מספיק נשים עם ניסיון כדי לעמוד במכסה שהציב החוק .  מנכ"ל של אחת מחברות התוכנה אמר לעיתון העסקים  " דייגנס נארינגליב "  שחברות צריכות לגייס נערות ליווי כדי לעמוד ביעד .  בקרוב בשאר מדינות אירופה כמעט שמונה שנים מאוחר יותר ,  שיעור הנשים בדירקטוריונים בכמעט 400 חברות שהחוק חל עליהן גבוה מ-40% ,  ובקרב 65 החברות הפרטיות הגדולות ביותר בנורווגיה מהוות נשים יותר מרבע מחברי הדירקטוריונים .  בעיני פמיניסטיות רבות ,  זהו הצעד הנועז ביותר שננקט עד כה כדי לפרוץ את אחד המחסומים הגדולים ביותר בדרך לשוויון מגדרי .  מדינות אחרות הלכו בעקבות נורווגיה :  ספרד והולנד העבירו חקיקה דומה ,  אשר תיכנס לתוקפה ב-2015 .  הסנאט הצרפתי יתחיל בקרוב בדיונים לגבי הצעת חוק להצבה של מכסה מינימלית של נשים עד 2016 ,  לאחר שהאספה הלאומית אישרה את ההצעה בשבוע שעבר .  בלגיה ,  בריטניה ,  גרמניה ושוודיה שוקלות חקיקה דומה אף הן .  כעת החוקרים מגלים כמה עובדות מתסכלות :  הכנסת מספר גדול של נשים למועצות המנהלים בנורווגיה לא תרמה הרבה - עד כה - לשיעור הקומה המקצועי של מועצות המנהלים או להגברת הביצועים העסקיים .  למעשה ,  ממצאים ראשוניים ממחקר של אוניברסיטת מישיגן מעידים על כך שההשפעה המיידית היתה שלילית בשני היבטים אלה .  העלייה של פי שישה במספר הנשים בדירקטוריונים עדיין לא הביאה לעלייה משמעותית בשיעור הנשים המשמשות מנכ"ליות .  ב-50 השנים האחרונות זכו הנשים לתפקיד משמעותי יותר בחברה ובפוליטיקה .  ואולם בכניסה לעשור השני של המאה ה-21 ,  העוצמה שלהן בעולם העסקי עדיין פחותה לעומת זאת של הגברים - על אף שנשים מייצגות מחצית או יותר מכוח העבודה במדינות רבות .  באיחוד האירופי ,  9.7% מכלל חברי מועצות המנהלים של 300 החברות המובילות ב-2008 היו נשים ,  לעומת 8% ב-2004 - לפי רשת הנשים המקצועית האירופית  ( epwn )  .  בארה"ב כ-15% מכלל חברי מועצות המנהלים בחברות פורצ'ן 500 הן נשים ;  ובחברות המובילות באסיה ,  מספר הנשים עדיין נמוך :  בסין ובהודו ,  הן מחזיקות בכ-5% מכלל מושבי הדירקטוריונים ;  וביפן רק ב-1.4% .  קשה לשנות את הנטיות המסורתיות .  ככל שעולים בסולם התאגידי ,  עולות הסכנות המיוחסות לבחירה של מנהלים שתואמים לפרופיל המקובל  ( כמו למשל גברים לבנים בגיל העמידה )  ,  אמרה הילדה טון ,  סגנית נשיאה וראש מחלקת תקשור בטלנור ,  חברת טלקום בינלאומית הפועלת מאוסלו . " ככל שעולים בסולם ,  הגיוון נהפך לבעייתי יותר ".  האישה היחידה בחדר היא המזכירה בעשור שקדם לדרישה של ממשלת נורווגיה לקבוע את מכסות הנשים בדירקטוריונים ,  היה הגידול במספר הנשים בדריקטוריונים פחות מ-1% בשנה .  היו נדרשות 200 שנה ,  אמרה הול ,  כדי להגיע ל-40% .  המכסה  " נמכרה "  לקהילת העסקים של נורווגיה כדרך להשגת שוויון חברתי רב יותר ויתרון תחרותי : " את הרווחים משיגים על ידי גיוס העובדים הטובים ביותר ,  בלי קשר למגדר ",  היא אמרה .  טון בחנה את הסוגיה של המגדר מכמה נקודות השקפה שונות .  עם תואר שני בהנדסה ,  היא החלה את הדרך המקצועית שלה בתעשיית הנפט והגז של נורווגיה ,  שבה המין הגברי הוא הדומיננטי .  טון ,  44 ,  קיבלה את תפקיד הניהול הראשון שלה בגיל 30 ,  ולדבריה היתה בין הנשים היחידות בדרג זה . " לפני 15 שנה היתה תפישה ברורה שהאשה היחידה בחדר היא המזכירה ",  היא אמרה .  כשעלתה לדרגי ניהול הביניים ,  פגשה ביותר נשים .  ואולם לאחר שמונתה למנהלת בכירה , " הבדידות גברה ".  יש הטוענים כי אפילו בנורווגיה הידידותית לנשים ,  הן אינן מתאמצות מספיק כדי להגיע למשרות ניהול בכירות . " כוח הוא לא משהו שמקבלים ,  זה משהו שצריכים לקחת ",  אמרה בניה סטיג-פגרלנד ,  כלכלנית דנית שב-2003 סייעה לקונפדרציה ליזמות בנורווגיה ,  קבוצת השתדלנות העסקית הגדולה במדינה ,  למצוא נשים מנהיגות .  הטיעונים הבסיסיים בעד המכסות בנורווגיה היו שמספר גדול יותר של נשים יגיעו לתפקידים בכירים ,  ושטיפוח הכישרונות הנשיים הלא-ממוצים ייצור ערך עבור בעלי המניות ,  אמרה מריט הואל ,  מנהלת המרכז לגיוון בעסקים באוסלו . " אבל אם בוחנים היכן יש מקום לחלוק את ההשפעה הכלכלית האמיתית ,  זה ברמת המנהלים הבכירים והוועדות .  זה מה שאנו מנסים לקדם - אבל למרבה הצער זה עדיין לא קרה ",  אמרה הואל .  עד כה ,  כמעט שלא פורסמו מחקרים בנורווגיה בנוגע להשפעות של המכסה בטווח הקצר .  ואולם המחקר שפורסם על ידי אוניברסיטת מישיגן בספטמבר ,  ולא עורר הדים רבים ,  גילה כי העלייה החדה במספר הנשים במועצות מנהלים הפחיתה את רמת הניסיון הממוצעת בתפקידים ניהוליים בכירים בקרב חברי מועצות המנהלים ב-130 מהחברות הגדולות בנורווגיה .  מאז 2002 ,  נשים שמונו לחברות מועצות מנהלים היו ,  בממוצע ,  צעירות בשבע שנים לעומת הגברים שאותם החליפו .  רובן בעלות תואר שני במינהל עסקים ,  אך מגיעות מדרגי הביניים ולא מסוויטות המנהלים . " זה לא שנשים מתפקדות באופן פחות טוב במועצות מנהלים ,  אלא שההיצע של המועמדות אינו זהה להיצע של המועמדים ",  אמרה איימי דיטמאר ,  מרצה לכלכלה בבית הספר לעסקים של אוניברסיטת מישיגן ,  שהיתה שותפה להכנת המחקר . " זה מאכזב שזה המצב בעידן שלנו ,  אבל זה מוכיח שתקרת הזכוכית עדיין קיימת ".  חצאיות הזהב לחוק המכסות היו השלכות לא מכוונות : " חצאיות הזהב ",  כפי שמכונות נשות העסקים המבוקשות של נורווגיה ,  תפסו תפקידים כפולים ומכופלים .  קבוצת עילית של 70 נשים מחזיקה ביותר מ-300 מושבי דירקטוריון - כך לפי המרכז לגיוון תאגידי .  לדברי הול ,  מנהל המרכז ,  זהו סימן אזהרה . " הופעתו של מועדון נשים - בניגוד למועדון הבנים המסורתי - משקפת את פער הניסיון שזיהו החוקרים מאוניברסיטת מישיגן .  ואולם עודדנו גם רישות בין נשים אלה ,  כך שהיתה לכך השפעה מחזקת ",  אומר הול .  גורם נוסף המעכב את קידומן של הנשים לתפקידים בכירים בחברות הוא רצונן לגדל ילדים ולטפח משפחה .  יש הטוענים כי 46 שבועות של חופשת לידה בתשלום ,  אשר מקובלים בנורווגיה לאמהות  ( לאבות יש עשרה שבועות )  ,  מעכבים את קידומן של נשים בשורות ההנהלה הבכירה .  ממחקר שפורסם ב-2009 על ידי שני כלכלנים שוודים עולה כי חופשת לידה של שנה או יותר פוגעות בהתקדמות המקצועית שלהן .  המחקר גילה כי נשים מייצגות 27%-32% מהמנהלים במדינות הנורדיות  ( נורווגיה ,  שוודיה ,  פינלנד ודנמרק )  ,  בהשוואה ל-34%-43% באוסטרליה ,  בריטניה ,  קנדה וארה"ב - שם חופשות הלידה מוגבלות יותר בזמן .  בין אם מדובר בגבר או אישה , " קטיעת רצף העבודה מגדילה את הסיכוי שהקידום ייפגע ",  אמר מנגוס הנרקסון ,  מנהל מכון המחקר לכלכלה תעשייתית בשטוקהולם ,  שהיה בין החוקרים . " אם מדובר במשרת הוראה ,  שיטור או במשרד ממשלתי כלשהו ,  החיסרון פחות משמעותי ",  הוא אמר . " במגזר העסקי ,  רוכשים ידע ספציפי לחברה ,  ופירוש הדבר שהפרעה בקריירה עלולה לגבות מחיר יקר ".  ביורן בוברג ,  שותף ומנהל בחברת ההשמה לבכירים ביודן גלובל אקזקיוטיב סרץ' ,  סבור כי חופשות לידה ממושכות לנשים אולי פוגעות בקידום של נשים בתחילת הקריירה שלהן ,  אך  " לנשים עם ניסיון של 10 או 15 שנה זה לא משנה .  מה שחשוב הוא הדברים שהן מסוגלות לעשות ".  טון ,  שהביאה לעולם שני ילדים ויצאה לחופשות לידה של 17 חודשים בסך הכל ,  מסכימה בצער עם הטענה הזאת . " זה ברור שאם אישה מעוניינת להגיע להנהלה הבכירה ,  היא לא יכולה לצאת לשלוש חופשות לידה רצופות ולצפות להתקדם באותה מהירות כמו גבר ".  המבקרים טוענים כי קביעה של מכסות לנשים בדירקטוריונים אינה נותנת מענה לשאלה :  מדוע מספר קטן יותר של נשים זוכות להזדמנויות בתפקידי ניהול בכירים . " כאשר החוק אומר שחייבים 40% נשים ,  ברור שאפשר להגיע ל-40% - זה לא הישג ",  אמר רוסטאד . " הישג יהיה למצוא דרך לקדם נשים אל מעבר לדרגי ניהול הביניים .  עד כה לא מצאנו פתרון לכך ".  רוסטאד ואחרים צופים כי על אף עלויות ההסתגלות הראשוניות ,  העלייה במספר הנשים בדירקטוריונים תביא לבסוף לעלייה במספר הנשים בתפקידי ניהול בכירים .  טון ,  שבתחילה היתה ספקנית לגבי החקיקה ,  נמנית כיום על אלה המשוכנעים כי היתרונות ארוכי הטווח של החקיקה לטובת הגיוון עולים על החסרונות בטווח הקצר . " התעלמנו מנשים במשך 1,000 שנה ",  היא אמרה בחיוך . " אז אפשר לומר שהיו לנו מכסות עד עכשיו - אלא שהן היו מיועדות לגברים ".  

" כוח הוא לא משהו שמקבלים ,  זה משהו שצריך לקחת "
 הזינוק במספר הנשים בדירקטוריונים בנורווגיה החל לפני שמונה שנים ,  אז אושר חוק המחייב מכסה של 40% נשים בדירקטוריונים .  המהלך נחשב לאחר הצעדים הנועזים ביותר לפריצת המחסומים בדרך לשוויון מגדרי - ואולם החוק לא תרם לשיעור הנשים בתפקידי ניהול בכירים או לביצועים הע

