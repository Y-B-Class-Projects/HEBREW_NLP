ניחוח רומאי
הילה קריב שונאת את ריח הטיגון ,  אבל יש לה יוצא מן הכלל - ארטישוקים גדולים בסגנון רומאי שאפשר לטגן ברגע ולטבול באיולי
בתור מישהי שמבשלת כחלק משגרת החיים ,  חוסר החיבה העמוק שלי לטיגון הוא על גבול המוזרות .  אף פעם לא אהבתי לטגן הרבה והרגישות שלי לריחות שדבקים בבגדים ,  רק הלכה והקצינה במהלך ערבי הסטאז' הארוכים מהם הייתי נפלטת לסאבווי באישון לילה כשאני מריחה כמו צ'יפס .  ושלא תבינו אותי לא נכון ,  צ'יפס זה יופי רק שלא בתור בושם אלא בצלחת עם קצת קטשופ .  אמא שלי תמיד פוטרת אותי ב : " את עם השטיקים שלך מריחות ",  אבל האמת היא ,  שמעבר להיותי מסניפת כביסה נקיה ידועה ,  יש משהו בבתי העץ כאן ,  שסופג ביתר- שאת את ריחות הבישול .  בישראל מטגנים ,  פותחים חלון או שניים והכל נעלם .  אצלנו - טיגנת שניצלים בבית ?  אחר- כך כל הבית יתרחץ עם זה וגם ישן עם זה יום-יומיים .
 לכן אם אומר לכם שאתם חייבים לטגן את הארטישוקים האלו - האם תאמינו לי ?  !  כדאי באמת .  כל חובב ארטישוקים אמיתי שטרם טעם אותם מטוגנים ,  לא יודע שמחת בית השואבה מהי .  
ארטישוק מטוגן צופן בתוכו עולם של נפלאות - העלים החיצוניים הופכים לדפדפים קריספיים מתפצפצים והלב ,  כמו שלב ארטישוק יודע להיות :  מענג בצורה מופלאה .  אם בנוסף גם עמלים דקותיים ומכינים רוטב איולי מפוצץ בשום שבו יטבלו הארטישוקים ,  צפויה לכם חוויה מרנינה ואף אעז לומר ,  מרגשת .  אם לא בא על האיולי ,  אפשר סתם כך רק עם מעט מלח או עם רוטב של שמן-חומץ ,  זה שבדרך- כלל מלוה ארטישוקים מבושלים במים .
 בעת הקניה ,  חפשו את הארטישוקים הגדולים ביותר שיש .  קחו בחשבון שמורידים להם חלק מן העלים החיצוניים הקשים ותאמינו לי שכל מ"מ חשוב כאן .  חברתי האיטלקיה ,  שהוזמנה לחגיגת הארטישוקים שלי ,  סיפרה שארטישוקים מטוגנים נחשבים למאכל רומאי יהודי מסורתי .  האיטלקים קוראים להם : " Carciofi alla Giudia "  שזה בתרגום חופשי 'ארטישוקים בסגנון יהודי'  ( עוד הוכחה שאנחנו משו-משו )  ואם במקרה אתם נמצאים ברומא ,  היא ממליצה בחום על ביקור במסעדת :  Giggetto al Portico d'Ottavia ,  שמתמחה במנת ארטישוקים ענקיים ונהדרים .
 אל תתנו לתהליך ניקוי הארטישוקים להרתיע אתכם .  ההתחלה קשה אבל כשמתרגלים הכל נהיה פשוט יותר .  
חומרים:ארטישוקים גדולים - כמה שרוציםלימוןשמן קנולה לטיגון
אופן ההכנה:1 .  מכינים קערה גדולה עם מי ברז קרים וסוחטים לתוך המים מיץ מלימון שלם .  לכאן יכנסו הארטישוקים הנקיים והלימון נועד למנוע מהם להשחיר .  הם כנראה ישחירו בכל זאת .
 2 .  מסירים מהארטישוקים את העלים החיצוניים הקשים מאוד .  מקלפים את גבעול הארטישוק בעדינות וקוצצים מעט את סופו .  חותכים את השליש העליון של כיפת הארטישוק וחוצים אותו לשניים .  כעת ,  בעזרת סכין קטנה ,  מנקים את ליבתו מהקוצים הקטנים שנמצאים במרכז .  הדרך הקלה ביותר היא פשוט להעביר את קצה הסכין בחצי עיגול מתחתם .  
3 .  כששני החצאים נקיים ,  מעבירים אותם לקערת מי הלימון וממשיכים לנקות את האחרים .  
4 .  בינתיים מחממים סיר קטן או בינוני עם שמן עמוק .  כמה עמוק ?  לפי העין .  משהו כמו 5 ס"מ .  כשהשמן נראה חם דיו ,  מוציאים את הארטישוקים לנייר סופג .  עדיף בקבוצות .
 5 .  מה שחשוב הוא לפתוח את העלים של כל ארטישוק בטרם הוא נכנס לשמן הרותח .  דרך יעילה היא לרווח את העלים מעט עם הידיים ואחר כך ללחוץ את חלקו החתוך על גבי משטח כמו שיש או שולחן ,  מה שיעזור בהרחבת העלים .
 6 .  מכניסים לשמן ומטגנים מספר דקות עד אשר העלים חומים-זהובים .  מוציאים לתבנית עם נייר סופג .  זורים מעט מלח ואוכלים מ י ד .
 האיולי כאן אמור להיות דליל יותר ממיונז .  שימו לב לא להשתמש בשמן זית מריר אחרת האיולי יקבל מרירות בלתי נעימה .  אפשר אם רוצים להשתמש בשמן קנולה בלבד .  ניתן להכין באופן ידני  ( טוב לחיזוק שרירי הזרוע )  או במיקסר שעושה את כל העבודה הקשה בכמה דקות בלבד .
 חומרים:1 חלמון1 כפית חרדלמלח והרבה פלפל טרי2 שיני שום כתושות מיץ מחצי לימון1/2 כוס שמן זית+ 1/2 כוס שמן קנולה
אופן ההכנה:1 .  מערבבים את החלמון עם החרדל והשום בקערת מיקסר .  משתמשים במקצף .  
2 .  מתחילים להזליף את השמן באיטיות רבה ,  תוך כדי פעולת המיקסר ,  יש להוסיף בכל פעם 1/2 כפית שמן ולחכות עד שהוא יבלע בתערובת .  לאחר שהוספתם כמחצית מכמות השמן ,  ניתן להוסיף את שארית השמן בזילוף קבוע ומעט יותר מהיר .  אם נראה לכם שהתערובת סמיכה מדי ועדיין לא הוספתם את כל כמות השמן ,  ניתן להוסיף כפית או שתיים של מים ולהמשיך בהזלפת השמן .  
3 .  מוסיפים את מיץ הלימון ומתבלים במלח ופלפל .
 4 .  התערובת צריכה להיות קרמית ואחידה ,  לקבל גוון בהיר ולהסמיך יותר ויותר עם הוספת כל כמות השמן .  טועמים ומתקנים תיבול .
 הילה קריב הגיעה לניו יורק בעקבות בן זוגה והחלה ללמוד ב- French Culinary Institute .  בין היתר עבדה במקומות מוכרים ומובחרים כמו :  Balthazar bakery ,  Union Square Cafe ו-Bouchon Bakery .  כיום ,  חיה בברקלי שבקליפורניה והספיקה לעבוד גם במסעדת Chez Panisse המפורסמת .
 
ניחוח רומאי
הילה קריב שונאת את ריח הטיגון ,  אבל יש לה יוצא מן הכלל - ארטישוקים גדולים בסגנון רומאי שאפשר לטגן ברגע ולטבול באיולי

