תחת השפעה
דווקא מהמקום הכי נמוך שיש ,  אברהם גרנט הבין את מה שלא קלט בצ'לסי :  באנגליה לא אוהבים את הטיפוס האפור ,  הקר ונטול האישיות ,  אלא מחפשים טיפוסים צבעוניים ודעתניים .  דווקא בפורטסמות הוא מצא את הלגיטימיות שחיפש בפרמיירליג
דקות אחרי ה-1:4 בסאותהמפטון ,  שהעלה פורטסמות לרבע גמר הגביע האנגלי ,  נכנס אברהם גרנט לחדר התקשורת כשחיוך גדול מרוח על שפתיו והטלפון הסלולרי דבוק לאוזנו . " הכל בסדר ,  ניצחנו ",  סיפר בגאווה והתלהבות לבנו מעבר לקו .  צמד המילים 'הכל בסדר' לא היטיב להגדיר את המצב בפומפי .  שבועיים לפני הדיון הגורלי בתביעה לחיסול בבית המשפט שהגישו רשויות המס ,  ענן כבד אפף את המועדון בן ה-112 ,  שעמד בסכנת קיום ממשית .  אבל באותו רגע ,  כשאלפי אוהדי פורטסמות שואגים בשמו אחרי ניצחון על אדמת היריבה השנואה ,  גרנט הרגיש כאילו שום דבר אחר לא חשוב .  הוא מבחינתו רשם עוד ניצחון בקרב החשוב באמת .  הקרב על ההכרה .
 הסיפור הזה ממחיש את גרנט של פורטסמות .  גרנט החדש .  לא עוד האיש הקר והמאולץ ,  הסבא שמצטלם רע ולא אומר את הדבר הנכון ,  אלא אדם אנרגטי ,  אמוציונאלי וכריזמטי שסופסוף גילה את הסוד הגדול  אילו תכונות אופי נדרשות ממאמן בפרמיירליג .  כשמסביבו מועדון בקריסה ובעלים פיקטיביים ,  גרנט גלש לתפקיד המושיע של פורטסמות וגרם לעיר שלמה להתאהב בו .  דווקא כאשר הוא מוביל קבוצה בסיטואציה בלתי אפשרית ,  אנגליה גילתה את גרנט .  פורטסמות תרד ליגה והמפרק ינסה לשקם את המועדון מההריסות ,  אבל איש אחד ייצא נשכר .  לא עוד אברג' גרנט ,  אלא מאמן לגיטימי ,  מבוקש ומוערך בפרמיירליג .
 הידיעה על מינויו של גרנט למאמן פורטסמות שפורסמה ב"אינדיפנדנט "  בסוף נובמבר הסתיימה בפסקה שנקראה 'סוד ההצלחה :  איך גרנט מקבל עבודה' : " לפני חמש שנים הכיר אותו חברו הטוב ,  פיני זהבי ,  לרומן אברמוביץ' .  ב-2006 ביקש הבעלים של צ'לסי מסשה גאידמק למנות את גרנט לתפקיד המנהל הטכני בפורטסמות ..  .  בחודש ספטמבר זהבי עמד מאחורי השתלטות עלי אל פראג' הסעודי על פורטסמות ונידב את גרנט לתפקיד מנהל הכדורגל ",  כך ,  במשפטים קצרים ,  תוארה הקריירה של המאמן הישראלי בכדורגל האנגלי .  
אותם מקורבים שדחפו את גרנט הם אלה שאחראים על ההרס בפורטסמות .  גאידמק ניהל את המועדון בבזבזנות שערורייתית והכניס את פומפי לחובות ,  אל פראג' היה בסך הכל איש קש נטול אמצעים שלווה את הכסף לרכישה והוסיף עוד נושה לרשימה ארוכה שרוצה בפירוק המועדון .  למרות הקרבה לשניים ,  גרנט נתפס בצורה ההפוכה  כאדם היחיד שאכפת לו מעתיד פורטסמות .  צדיק בסדום .  למעשה ,  ניתן לומר כי גרנט הרוויח מהמצב .  במועדון מפורק ומרוסק ,  שאין לו אפשרות לשרוד ,  כל הישג ולו הקטן ביותר נרשם אוטומטית לזכותו . 
" כשאברהם הגיע ,  הוא קיבל שלל הבטחות ,  אבל שיקרו לו בפנים מהרגע הראשון .  הוא מתנהל במצב בלתי אפשרי ועושה עבודה מדהימה .  אפשר לשמוע מהשחקנים הרבה ביקורת על המועדון ,  אבל לא על גרנט .  בלעדיו ,  הכל היה מתפרק ",  טוען מרטין ליפטון ,  הכתב הבכיר של דיילי מירור . " באנגליה יש פתגם שאומר 'זה לא נראה כמו בברושור' .  גרנט חשב שיקבל כסף ורכש והמצב בפורטסמות רחוק ממה שהובטח לו .  כל מה שנשאר לו זה להילחם בשביל השחקנים ולהילחם על המוניטין שלו .  הוא קיבל צ'אנס מדהים להוכיח איזה מאמן הוא ",  מוסיף ג'ון גרגורי .  
גרנט נכנס לסיטואציה לא מוכרת .  הוא מעולם לא אימן קבוצת תחתית ובטח לא רגיל לפיאסקו ניהולי שכזה .  התפקיד דורש ממנו להיות פסיכולוג ולהכניס מוטיבציה בשחקנים שיודעים את גורלם ולא מקבלים שכר .  הוא מקפיד לפרגן לשחקניו ולדבר על רוח קבוצתית וספורטיבית כשבמקביל ,  גרנט יודע היטב שכל הישג קטן עוזר לו לזכות בהכרה המיוחלת . " העבודה שלו מדהימה וכולם שמים לב אליה .  הקבוצה לא טובה כדי להישאר גם ללא הורדת הנקודות ,  אבל היית מצפה ממנה להפסיד בכל משחק .  בכל זאת ,  הם הגיעו לחצי גמר הגביע ולא מרימים ידיים בליגה ",  סבור ליפטון וגרגורי מחדד : " הוא ירש קבוצה גרועה ותדלק אותה בהתלהבות ורעב .  השחקנים משחקים בשבילו ומגיע לו הקרדיט ". 
תפקיד המוטיבטור משתלב נהדר בשינוי שעובר גרנט .  הישראלי הבין שבאנגליה לא אוהבים את הטיפוס האפור ,  הקר ונטול האישיות ,  אלא מחפשים טיפוסים צבעוניים ודעתניים כמו פרגוסון ,  ונגר ומוריניו .  השינוי בולט לעין .  החל מהצהרות לוחמניות ונאומים חוצבי להבות לתקשורת ,  דרך תגובות אמוציונאליות על הקווים וקשר מיוחד עם האוהדים . " גרנט ,  האיש עם הבגדים השחורים שמשקפים בצורה נוגה את האישיות המאופקת שלו ,  השתחווה בצורה תיאטרלית בפני קהל משולהב ",  תיאר פיל מקנאטלי את שמחת הניצחון של הישראלי בסאותהמפטון בבלוג שלו ב-BBC .  
גם אנגליה מגלה צד חדש באישיותו .  רבים הופתעו כשגרנט נכנס למגרש והתנפל בצורה לא אופיינית על השופט קווין פרנד ,  שקיפח את פורטסמות במשחק הביתי נגד סנדרלנד  ( 1:1 )  .  גרנט הורחק ,  אבל הרוויח הרבה נקודות זכות . " זו הייתה נקודת המפנה ",  מספר ג'ורדן קרוס ,  כתב העיתון  " פורטסמות ניוז ".   " כשהוא תקף את השופט ,  האוהדים הבינו שזה אדם שיהיה מוכן להילחם עבורם .  הם עודדו אותו בסאותהמפטון והוא רץ להודות להם וכך גם בברנלי ,  24 שעות אחרי הכניסה לפירוק .  אלו היו סצנות מאוד מרגשות ".  
החיבור של גרנט עם אוהדי פורטסמות נדיר ומוציא ממנו דברים שלא ראינו ממנו בעבר .  שחקן העבר של פורטסמות ,  אנדי אופורד ,  טען כי הישראלי הפך למנהיג של עיר שלמה .  קרוס מסכים : " גרנט אומר שאוהדי פורטסמות מחזירים לו את התשוקה לכדורגל שהייתה לו כילד בישראל ולכן הוא נלחם בשבילם .  זה לא אברהם מצ'לסי .  שם לא הבינו אותו .  כאן ,  הוא מפגין נאמנות והאוהדים מעריכים את זה ".   
" גרנט הוא כנראה האדם ההגון ביותר בפורטסמות והאוהדים מגיבים לזה .  הוא יודע שהקבוצה תרד ,  אבל אכפת לו מהמועדון ומהקהל כי הוא מבין מהיכן הם באים ",  ממשיך ליפטון ומדבר על השינוי שחל באיש : " בצ'לסי ,  אחת הביקורות עליו הייתה שהוא קר מדי .  העונה ,  בתגובות שלו על המגרש הוא מראה שהוא אדם רגשי שלא משאיר את הדברים בפנים .  ההתנהלות שלו בצ'לסי הייתה מוטעית .  אנחנו אוהבים לראות רגש בכדורגל ". 
כך ,  מהמקום הכי נמוך בפרמיירליג ,  ממועדון ששבר את כל שיאי השפל הניהוליים ,  גרנט בונה לעצמו באיטיות שם של מאמן לגיטימי באנגליה .  מאמן אמיתי שמוכר בזכות העבודה שלו ולא בזכות קשריו . " באתי לכאן לעבוד כמאמן כדורגל ולא נתנו לי לעבוד ",  אמר גרנט השבוע .  לא הייתה זו אמירה של תסכול ,  אלא ניסיון נוסף להתנער מאותם מקורבים שסידרו לו את התפקיד ,  אבל החריבו את המועדון .  זו גם אחת הסיבות לכך שהחליט לא להתפטר למרות ששקל זאת מספר פעמים .  במיוחד לאור העובדה ששחקנים בכירים נמכרו מאחורי גבו בינואר בעוד הקבוצה לא יכולה הייתה לצרף מחליפים ראויים בשל חרם ההעברות .  גרנט לא רצה להיות הטיפוס שבורח ,  חש את המחויבות ויצא לקרב נוסף במלחמת העצמאות הפרטית שלו . 
" הקשר לפיני זהבי ורומן אברמוביץ' לא ייעלם ,  אבל הוא יישפט על מה שהוא עושה העונה ",  מנתח גרגורי . " בצ'לסי ,  גרנט לקח קבוצה טובה ואנשים לא נתנו לו קרדיט למרות ההצלחה שלו .  עכשיו הוא צריך לעמוד על שתי רגליים .  אין לו את אברומביץ' מאחוריו ,  אין לו את היכולת להוציא 20 מיליון יורו על שחקן ואין לו אצטדיון גדול עם 50 אלף צופים .  הוא במועדון קטן וצריך להתמודד עם צרות כלכליות לצד עבודת האימון היומיומית .  זה טוב בשבילו שהוא עושה דברים לבד וכל הישג הוא הישג שלו .  אפשר להגיד שהוא נלחם על חייו ".  
השאלה היא האם בסופו של תהליך גרנט יימצא עצמו מועמד אמיתי בזכות עצמו לקבוצות פרמיירליג נוספות .  בשיחות סגורות עם עיתונאים אמר גרנט בשבוע שעבר כי יהיה מוכן להישאר בפומפי בכפוף למצב הכלכלי ניהולי במועדון . " הוא יקבל הצעות מהפרמיירליג כי כולם יודעים עכשיו מי הוא ",  משוכנע קרוס . " הוא הראה שהוא הבין איך הכדורגל האנגלי עובד ומבין את סגנון המשחק .  מה שבטוח ,  האוהדים מאוד רוצים לראות אותו נשאר ".   
" אני מקווה שהוא יקבל את ההזדמנות שהוא ראוי לה ",  מסכם ליפטון . " גרנט מתנהל בצורה ישרה תחת הנסיבות .  הוא לקח תפקיד בלתי אפשרי ששום מאמן לא היה נוגע בו ועשה עבודה נהדרת .  הוא איש אמיץ שבונה לעצמו מוניטין של מנג'ר אמיתי ולא אחד שמקבל מתנות .  העונה הזאת תהפוך אותו למועמד ריאלי עבור קבוצות בפרמיירליג ". 

תחת השפעה
דווקא מהמקום הכי נמוך שיש ,  אברהם גרנט הבין את מה שלא קלט בצ'לסי :  באנגליה לא אוהבים את הטיפוס האפור ,  הקר ונטול האישיות ,  אלא מחפשים טיפוסים צבעוניים ודעתניים .  דווקא בפורטסמות הוא מצא את הלגיטימיות שחיפש בפרמיירליג

