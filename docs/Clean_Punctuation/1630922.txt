ההצגה מתחילה בהגנה
דווקא מאז שפפה נפצע ,  ההגנה של ריאל מדריד התייצבה והתחסנה לרמה מספיק טובה כדי לעקוף את ברסה .  תומר יצחק מסכם מחזור בספרד
הניצחון המרשים ביותר העונה של ריאל מדריד היה ,  כזכור ,  ה-2:3 במסטאייה על ולנסיה .  לאחר אותו משחק לא זכו הבלאנקוס לחגוג את הניצחון כראוי ,  זאת בגלל הפציעה הקשה של הבלם פפה ,  שקרע את רצועות ברכו הימנית ולמעשה סיים את העונה .  בלם נבחרת פורטוגל נחשב למעוז ההגנה של ריאל ,  במיוחד בעיני המאמן מנואל פלגריני ,  ובמועדון חששו כי הפגיעה תעיב על העתיד ותשבש את התוכניות להמשך הדרך ,  על אחת כמה וכמה כשההגנה לא הרשימה במיוחד גם עם פפה .  אובדן השחקן המרכזי בעורף - כמו בלא מעט מקרים אצל קבוצות גדולות בעבר - יצר אפקט הפוך בריאל .  אולי דווקא הפציעה האיומה הזו היא הברכה במסווה של ריאל מדריד העונה .
 לפתע ,  ההגנה שנראתה כל כך חדירה בתחילת הדרך כשאפילו איקר קסיאס נדבק ברמה הבינונית ,  הפכה יציבה ושקטה .  שחקני החלק האחורי הבינו כי כעת אין בעל בית אמיתי במרכז ההגנה ,  ולפיכך כל אחד מהם צריך לתת אקסטרה .  סרחיו ראמוס הבלתי מרוסן ,  שלא שיחק ב-0:2 על מאיורקה אך היה בשני המשחקים הקודמים ,  החל לגלות יותר אחריות ;  אלברו ארבלואה מתגלה משבוע לשבוע כרכש איכותי ;  ראול אלביול ואזקיאל גאראי משתפים פעולה בצורה משביעת רצון ;  ואפילו מרסלו ,  שפרח בצד שמאל של הקישור ,  חזר לעמדת המגן ולא הפקיר את חבריו .  בסך הכל שמרה ריאל על רשת נקייה בשלושת משחקי הליגה האחרונים ,  וזו בדיוק הדרך להתמודד עם בארסה ראש בראש עד לקו הסיום .  עם כל הכבוד לכריסטיאנו רונאלדו ושאר הכוכבים בהתקפה ,  את המלחמה הזו רק ההגנה יכולה לנצח .
 בואו נניח בצד את ה-0:5 הקל  ( מדי )  של ברצלונה בטנריפה עם החגיגה הפרטית של ליאונל מסי ,  ונביט רגע לאחור .  התוצאות הלא מחמיאות של הבלאוגרנה בקאמפ נואו בשבוע שעבר ,  עם התיקו נגד ויאריאל וההפסד בגביע לסביליה ,  החזירו את האצטדיון הביתי למחוזות נשכחים .  הקבוצה זכתה בשישה תארים תוך שנה והציגה כדורגל מצוין ,  כשכל השחקנים זוכים לאהבה מכל עבר .  אז על מי מוציאים את העצבים בעקבות מעידות רגעיות ?  על שחקן הרכש האחרון ,  האורח דמיטרו צ'יגרינסקי .  את התופעה אנחנו מכירים גם ממחוזותינו - הכי קל להפיל את כל התיק על הזרים .  שחקן הרכש האוקראיני ,  שהרשים כמעוז ההגנה של שחטאר דונייצק ,  לא הספיק להתאקלם בקטלוניה .  יכולתו על המגרש ,  לפחות לעת עתה ,  לא עולה בקנה אחד עם המחיר ששולם עבורו  ( 25 מיליון יורו ,  למי ששכח )  ועם הציפיות הגבוהות .
 אי הצלחתו של צ'יגרינסקי כרגע ,  מטילה צל על תפקודו של פפ גווארדיולה בכל הקשור לנושא הרכש  ( במיוחד כשספקולציות באשר לתזוזה שלו לעמדת המנהל המקצועי ,  ממשיכות להעסיק את כלי התקשורת )  וכן מעמידה את שחקני ברצלונה בסוג של מבחן נאמנות .  הבוז הצורם לו זכה צ'יגרינסקי מהקהל נמשך עם קטילות של כלי התקשורת שכיוונו גם הם את החיצים לעבר הבלם האוקראיני .  בינתיים ,  חבריו עומדים בפרץ ,  מפגינים אחדות ומגינים עליו תחת כל עץ רענן ,  מתוך ידיעה כי בפעמים הבאות עלול אחד מהם לשמש כשק החבטות של התקשורת וככתובת הראשית להאשמות מצד האוהדים .
 סרחיו סאנצ'ז סגר חודש ראשון כשחקן סביליה בזמן בו אחד מחבריו הטובים באספניול ,  דניאל חארקה ,  מת מדום לב כששהה עם הקבוצה באיטליה .  המגן התקשה לעכל את המקרה ,  אך הוא היה במועדון למוד ניסיון - כזה שעבר טראומה קשה עם מותו הטרגי של אנטוניו פוארטה לפני כשנתיים .  החיבור הגורלי הזה לא פסח על סאנצ'ז ,  שבשבוע שעבר ,  כשהוא רק בן 23 ,  נאלץ לסיים את הקריירה בשל בעיה בלב .  בשורת האיוב ערערה את סאנצ'ז ,  אך מהר מאוד הוא חזר לפרופורציות ,  נזכר כי בסך הכל שפר עליו גורלו  ( "המשפחות של חארקה ופוארטה היו משלמות כדי להיות במצבי ")  והחליט לשמור על גישה חיובית ולהודות על הנס שבגילוי המוקדם .  בדיוק כמו עמיתו בנבחרת ספרד הצעירה ,  רובן דה לה רד ,  אצל סאנצ'ז התגלה המום ממש בזמן ולמעשה הציל אותו ממוות על המגרש .  למרות זאת ,  עבור כדורגלנים אחרים בספרד המצב ממשיך לעורר דאגה ,  כאשר הם מתחילים לפקפק בבדיקות אשר הם עוברים ודורשים לראות שינוי .  כפי שאמר אנדרס פאלופ ,  שוערה של סביליה : " זו טראומה שאף אחד לא רוצה להתמודד איתה שוב ". 

ההצגה מתחילה בהגנה
דווקא מאז שפפה נפצע ,  ההגנה של ריאל מדריד התייצבה והתחסנה לרמה מספיק טובה כדי לעקוף את ברסה .  תומר יצחק מסכם מחזור בספרד

