גיטר הירו
האספנים הקנאים של ג'ימי הנדריקס לא ימצאו חידושים
ב"Valleys Of Neptune ",  המציג 12 קטעים שטרם שוחררו ,  אבל מי שייגש אליו בציפיות הנכונות יימצא בו גם לא מעט קסמי וודו
הבעיה הכי גדולה עם האלבום שלאחר המוות שיצא בשבוע שעבר לג'ימי הנדריקס , " Valleys of Neptune ",  הן הציפיות שהוא יצר בקרב מעריצים וסקרנים כשהמידע המקדים אודות הפרויקט העתידי החל לדלוף לתקשורת .  ההבטחות אודות התקליט האיצו את קצב פעימות הלב כאילו מדובר באלבום כמעט חדש ,  גנוז ,  פיסה נעלמת שלא נמצאה מעולם ורק עכשיו אחותו של הנדריקס מאפשרת גישה אליה .
 גם 40 שנה אחרי מותו ,  הסקרנות לגבי האמן המנוח עדיין לא באה על סיפוקה .  מכל הגאונים שמתו מוקדם מדי ,  המוזיקה של הנדריקס מתה הכי מוקדם .  אף שהותיר אחריו שלושה אלבומי אולפן מושלמים  ( ותקליט הופעה נהדר עם הג'יפסיז )  ,  הנדריקס היה מהיחידים שנדמה היה שהוא רק בדרך לפסגה גבוהה יותר .  פרפקציוניסט שעדיין נמצא במהלך החיפוש אחר האני האמיתי שלו  חיפוש שעתיד היה להסתיים תוך כמה שנים בשיאים מוזיקליים חדשים .  מי ששינה לעד את תפקידה של הגיטרה החשמלית ברוק'נרול ,  תמיד ייזכר קודם כל בתור הווירטואוז שהיה ,  אבל אסור לשכוח שהמוזיקאי שבו היה לא פחות טוב .  כל כך טוב ,  שאנחנו עדיין לא יודעים על המוזיקה שלו מספיק .  
לכן ,  חשוב לגשת לפרויקט החדש עם הציפיות הנכונות .  מי שמתכנן למצוא שם את האי האבוד ,  עתיד להתאכזב מעט ושלא בצדק . " Valleys of Neptune "  רחוק להיות עוד חליבה צינית של פרות הנוסטלגיה שמסתיימת בתוצאה מוזיקלית סתמית שרק נועדה להכניס עוד כסף ,  וגם אם חלק  ( די קטן ,  יש לומר )  מהשירים או מהגרסאות לא יחדשו מספיק לאספנים הקנאים ,  האלבום עדיין מספק מבט מעניין על תקופת מפתח בקריירה של הנדריקס - 1969 .
 למי שעדיין לא מעודכן במה מדובר ,  נספר כי מדובר באלבום שמכיל 12 קטעים שלא שוחררו מעולם ,  חלקם שירים או קטעים אינסטרומנטליים שרואים אור רשמי לראשונה ,  מהימים הקשים שבאו אחרי הקלטת  " Electric Ladyland ".  הימים בהם ניסה הנדריקס למצוא נתיב מוזיקלי חדש ,  הימים בהם נדרש לקחת חלק מוביל במאבק למען זכויות השחורים ולהוריד מוטיבים לבנים ,  פסיכדליים ,  מהאמנות שלו .  המיקסים הנהדרים של המפיק הוותיק אדי קרמר ,  שעדיין מבין היטב את הגיטרה של הנדריקס ,  מצליחים לארוז את החיפוש הזה לחבילה מעניינת שעומדת ברף האיכות של הגאון והיא הרבה יותר מבוטלג מכובד .  ההקלטות ברובן הגדול נשמעות שלמות ,  מטופחות ,  לא עמוסות מדי ולא רזות מדי ,  ומבינות היטב את הדילמות בהן היה מצוי הנדריקס שנה לפני מותו .  
התקליט דווקא נפתח עם שיר יחסית ישן , " Stone Free "  מהאלבום  "  ? Are You Experienced ",  אבל כנראה לא בכדי .  המילים שבהן הנדריקס מדבר על הפער בין מה שהקהל רוצה ממנו ומה שהוא רוצה לעשות מכניסות אותך בצורה סמלית לאווירה .  את הגירסה הזו מ-1969 המעריצים השרופים ודאי יגלו באוסף מאוחר של הנדריקס משנת 2000 ,  עם שינוי אחד :  הבס של נואל רדינג מ'החווייה' הומר בהקלטה לזה של בילי קוקס מג'יפסיס .  
בהמשך ההפתעות רק נמשכות ,  עם שירים נדירים כמו  " Crying Blue Rain "  ו"Ships Passing Through the Night ".  יש באלבום גם חורים מעטים ,  כמו בגרסה פחות מוכרת ל"Sunshine of Your Love ",  אבל גם עליות שרק הנדריקס יכול לספק ,  למשל הקלטה לא מוכרת של גרסה מפילה ,  מיוחדת ולעתים טובה מהמקור של  " Red House ". 
לאנשים שעדיין לא מכירים מספיק את הנדריקס ,  האלבום יהיה חסר ערך כרגע ,  אבל נאמניו יקבלו את ליטרת האיכות והעניין המספקת .  ולו רק בשביל שיאו של הפרויקט בעיני ,  הגרסה הראשונה המוקלטת של  " Hear My Train a' Coming ",  שזורקת אותך לרצפה כאילו רק עכשיו הכרת את השיר  ( שהתפרסם בעיקר בסרט שלאחר מות הנדריקס בגירסה אקוסטית עצומה עם גיטרת 12 מיתרים )  .  
כפי שאפשר לשים לב ,  בחירת השירים בכלל לא להיטית ,  אורכם של הקטעים לא מלמד על מחשבה מסחרית ,  וישנה הדדיות בריאה בין החזון הכלכלי לחזון המקצועי .  המוטיבים הפסיכדליים שבהם שווק הנדריקס לקהל עדיין נמצאים בעטיפה ובקליפ שנעשה לשיר  " Valleys Of Neptune ",  אבל זה לא חדר יותר מדי לאלבום עצמו .  העטיפה הפנימית ,  מנגד ,  מורכבת כולה מציור מעניין של הנדריקס של אחד מאותם עמקים בנפטון ,  שבהם נמצאו כנראה חלק ממעיינות היצירה שלו .  לא תגלו שם מעיין לא מוכר ,  אבל תמצאו רוויה לא קטנה .
 

גיטר הירו
האספנים הקנאים של ג'ימי הנדריקס לא ימצאו חידושים
ב"Valleys Of Neptune ",  המציג 12 קטעים שטרם שוחררו ,  אבל מי שייגש אליו בציפיות הנכונות יימצא בו גם לא מעט קסמי וודו

