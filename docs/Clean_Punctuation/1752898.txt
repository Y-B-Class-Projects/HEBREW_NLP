שיא בהיקף יתרות המט"ח של ישראל - 70 מיליארד דולר
כמו סין ,  ישראל צוברת יתרות מט"ח בהיקפי ענק :  היתרות גדלו באוקטובר בהיקף שיא של 3.35 מיליארד דולר
 >  >  לא רק סין צוברת יתרות מט"ח בהיקפים היסטוריים - גם ישראל .  מדיווח של בנק ישראל מתברר כי יתרות מטבע החוץ של ישראל הסתכמו בחודש שעבר בשיא של 70 מיליארד דולר ,  לאחר רכישות מט"ח בסכום שיא של 3.35 מיליארד דולר באוקטובר ,  במסגרת המאמץ של בנק ישראל למתן את התחזקות השקל מול הדולר .  למצב זה משמעויות רבות :  הבולטת בהן היא שישראל ,  כמו סין ,  היא זו שמממנת את ארה"ב והעולם העשיר - מכיוון שכמעט כל יתרות המט"ח מושקעות באג"ח של מדינות המערב .  משמעות נוספת היא שישראל חשופה לשינויים בשערי המט"ח :  אם הדולר יירד ,  ייגרם לבנק המרכזי ולמדינה הפסד הון כואב .  במלים אחרות :  ישראל עשויה להיות אחת המדינות שתיפגע מכל ניסיון אמריקאי לשחוק את חובות החוץ שלה ,  באמצעות אינפלציה או הורדת ערך הדולר .  בכל המונחים המקובלים ,  אין ספק שישראל צוברת עתה יותר מדי יתרות :  על פי  " אקונומיסט ",  כלל האצבע בשנות ה-90 קבע כי מדינה צריכה להחזיק מספיק יתרות כדי לשלם שנה אחת של חובות חוץ - אבל 70 מיליארד דולר הם סכום גדול פי כמה .  מתחילת 2010 גדלו יתרות המט"ח בהיקף חסר תקדים של כ-9 מיליארד דולר ,  14.8% .  הסיבות לגידול העצום ביתרות באוקטובר הוא רכישות המט"ח של בנק ישראל במסחר בשוק ההון בתל אביב וכן שיערוך יתרות המט"ח בסך 0.361 מיליארד דולר .  הגידול קוזז על ידי העברות הממשלה לחו"ל בסך של כ-0.3 מיליארד דולר ,  והעברות של הסקטור הפרטי לחו"ל בסך 0.1 מיליארד דולר .  הביקורת צפויה להתחזק באחרונה נשמעה ביקורת גוברת והולכת של גורמים במשק ,  וגם במשרד האוצר ,  על ההיקף הגדול של יתרות המט"ח שבידי בנק ישראל ,  ועל עלות החזקתן למשק ,  שמסתכמת במיליארדי שקלים בשנה .  נראה כי לאחר שסך היתרות יעבור את גבול ה-70 מיליארד דולר ,  מה שצפוי להתרחש במהלך נובמבר ,  הביקורת רק תתחזק .  הנגיד הפתיע ב-13 במארס 2008 את ראש הממשלה דאז ,  אהוד אולמרט ,  שר האוצר דאז רוני בר-און ,  ואת הציבור ,  כשלאחר הפסקה של 11 שנה הורה לבנק ישראל לרכוש דולרים .  יתרות המט"ח של ישראל באותם ימים היו 28 מיליארד דולר ,  והדולר נפל לשפל של 11 שנה ,  3.35 שקלים .  ב-20 במארס של אותה שנה הרגיע הנגיד את הציבור בהבטיחו כי בדעתו לרכוש 10 מיליארד דולר בתוך שנתיים .  הוסבר אז כי מדובר בביצוע תוכנית מגירה של בנק ישראל ,  להגדיל את יתרות המט"ח לרמה הרצויה .  בהמשך עלה היעד ל-44 מיליארד שקל ,  וגם אז היה ליעד הסבר כלכלי-רציונלי .  הנגיד ניסה להסתיר את הסיבות האמיתיות לרכישת הדולרים ,  אבל המשק הבין די מהר את כוונותיו ,  לסייע ליצוא הישראלי ,  לצמיחה ולתעסוקה .  ואולם נדמה כי כיום גם לנגיד ברור שמהלך זה ,  שבאחרונה זכה לכינוי  " מלחמת המטבעות ",  אינו יכול להימשך לעד .  שר האוצר ,  יובל שטייניץ ,  שעד כה נתן לנגיד גיבוי תוך נשיכת שפתיים ,  יותר מרמז כי לא לעולם חוסן .  שטייניץ צריך לאשר תקרה לגובה יתרות המט"ח של ישראל ,  והוא כבר הצהיר בעבר כי אין להעלות על הדעת שהיתרות יעברו את סף ה-100 מיליארד דולר .  כיום הגבול הזה כבר לא נראה רחוק כל כך ,  ושטייניץ צפוי להקשות על המשך רכישת הדולרים כשגובה היתרות יטפס ל-70 מיליארד שקל .
 
שיא בהיקף יתרות המט"ח של ישראל - 70 מיליארד דולר
כמו סין ,  ישראל צוברת יתרות מט"ח בהיקפי ענק :  היתרות גדלו באוקטובר בהיקף שיא של 3.35 מיליארד דולר

