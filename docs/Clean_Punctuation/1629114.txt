עמותות חברתיות מתחרות זו בזו לחינם 
המגזר השלישי
 >  >  באחרונה אישרה ועדת חוקה לקריאה שנייה ושלישית בכנסת הצעת החוק בנוגע למיזוג עמותות - צעד מבורך שיסייע לעמותות להשתמש במיזוגים לייעול פעילותן .  עמותות נפרדות השותפות לאותו חזון ולאותן מטרות יוכלו להתמזג וכך להגיע לקהלים רחבים יותר ,  לצמצם עלויות תפעול ולקדם את מטרותיהן באופן מועיל ויעיל יותר .  התחרות המיותרת בין עמותות שיש להן אג'נדה חברתית זהה באה לידי ביטוי בתחומים רבים ,  למשל :  ניצול משאבים ,  היעדר תיאום ,  הוצאה מיותרת על כפילות תפעוליות ואי ניצול יתרון לגודל .  המשמעות היא פגיעה בצרכני הקצה הזקוקים לסיוע .  התחרות על המשאבים באה לידי ביטוי בכמה זירות ,  החל ממאבק על תרומות כספיות ממקורות שונים ,  דרך מאבק על תקציבי ממשלה וכלה במאבק על זמנם של מתנדבים .  בנוסף ,  חוסר התיאום בין העמותות מביא לחלוקה לא שוויונית של הסיוע .  לדוגמה ,  פעמים רבות קורה שמשפחה נזקקת אחת מקבלת שלוש או ארבע חבילות מזון מעמותות שונות ,  בעוד משפחה נזקקת הגרה בדירה ממול אינה מקבלת אפילו חבילה אחת .  ארגונים שונים הפועלים למען אותה מטרה מחזיקים במערכות תפעוליות ומקצועיות נפרדות  ( משרד ,  צוות ניהולי ,  כלי רכב ,  לוגיסטיקה )  ומבזבזים משאבים מצומצמים בלאו הכי ,  במקום שיפנו את אותם משאבים לצרכני הקצה .  מיזוג ארגונים הוא כלי מוכר זה שנים רבות במגזר העסקי הממוקד בשיפור יעילות .  מיסוד השימוש בכלי הזה גם במגזר השלישי יכול וצריך לסייע ולקדם את העשייה החברתית .  אמנם מיזוג יהיה כלי ניהולי חדש בארגז הכלים של הארגונים החברתיים בישראל ,  אך אם נבחן את המתרחש בעולם המערבי ,  נראה שזהו כלי אסטרטגי לגיטימי בקרב ארגוני מגזר שלישי .  מעניין לציין כי מיזוגים במגזר השלישי מצליחים הרבה יותר מאשר מיזוגים במגזר העסקי .  בספרו  " ניהול מיזוגים ורכישות "  כותב פרופ' יעקב ובר כי מחקרים רבים מראים כי פחות מ-20% מהחברות משיגות את מטרות המיזוג שהציבו לעצמן .  לעומת זאת ,  במחקר מ-2007 התברר ש-67% מהמיזוגים במגזר השלישי עמדו ביעדים המקוריים שנקבעו להם .  אי אפשר שלא להתרשם מהנתון החיובי הזה ,  שצריך לעודד מנכ"לים והנהלות של עמותות לבחון את אפשרות המיזוג ככלי מועיל להשגת מטרות הארגון .  הכותב הוא מנכ"ל עמותת נובה ,  המעניקה ייעוץ עסקי ואסטרטגי לארגונים חברתיים

עמותות חברתיות מתחרות זו בזו לחינם 
המגזר השלישי

