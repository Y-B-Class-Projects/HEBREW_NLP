הבשורה תצא מקליפורניה  ( ומה עם ישראל ?  ) 
בבואם מחר לקלפיות בחירות האמצע ,  יצביעו אזרחי קליפורניה לא רק על נציגיהם בממשל ,  אלא גם על לגלזיציה של מריחואנה .  בועז וכטל מציע לישראלים להישיר מבט אל תוצאות המשאל ,  ולבחון מחדש את מדיניות האיסור המוחלט של החזקת מריחואנה בישראל
ביום שלישי בבוקר ,  בעוד מיליוני אמריקאים מצביעים לנציגיהם בקונגרס ,  יצביעו אזרחי מדינת קליפורניה גם במשאל עם על לגליזציה של מריחואנה  ( קנאביס )  ,  שעלול להרעיד את אמות הסיפים של מדיניות הסמים העולמית הכושלת להפליא זה כמה עשורים .  נכון לעכשיו ,  הסקרים מנבאים שוויון בין המצדדים והמתנגדים .  במידה והרוב יתמוך במהלך ,  ישתווה מעמדה החוקי של המריחואנה פחות או יותר עם שני הסמים החוקיים - אלכוהול וטבק  ( תחת מגבלות והרשאות מיוחדות )  .  
לא בכדי נשואות העיניים לקליפורניה ,  שידועה זה זמן כיצרנית תהליכים חברתיים פרוגרסיביים ,  שתרמו להעצמת חופש הפרט ,  להשגת צדק חברתי ורפואי ולשוויון זכויות .  ההתנגדות למלחמת וייטנאם ,  זכויות הומוסקסואליים וחולי איידס ,  פונדקאות ומריחואנה רפואית הם רק חלק מהתהליכים שפרצו מקליפורניה לתודעה העולמית כתוצאה מעבודת אקטיביסטים ,  משאל עם או מחאה עממית אנטי ממסדית כנה .  מגמות אלו אומצו מאוחר יותר ,  בחלקם או במלואם ,  על ידי מדינות אחרות בארה"ב ומדינות רבות בעולם המערבי .
 הצעה 19 ,  הנקראת גם  " רגולציה ,  שליטה ומיסוי של קנביס Regulate ,  Control and Tax  " Cannabis Act of 2010 קוראת לאשר החזקה חוקית של עד 28.5 גרם  ( אונקיה )  של מריחואנה לצריכה אישית ,  לבני 21 ומעלה ,  במקום מגורים ,  או במקום ייעודי מאושר לכך ,  ולגידול מריחואנה בשטח שלא יעלה על 2.3 מטר .  ההצעה מבקשת לספק מעמד חוקי לפעילויות שונות הקשורות למריחואנה ,  נותנת הרשאה לרשויות מקומיות לבנות רגולציה לפעילויות אלה ,  מרשה לאותן רשויות להטיל ולגבות מסים שונים ,  ומגדירה עונשים פליליים ואזרחיים הקשורים להפרת החוקים החדשים הנוגעים לגידול ,  מכירה ,  הפצה ,  הסעה ,  גיל הקונה והמוכר ,  כמויות ,  נהיגה ,  נוכחות קטינים וכדומה .  להצעה תומכים רבים ומכובדים כמו הפדרציה האמריקאית של מורים ,  אגודת השוטרים השחורים ,  אגודת השוטרים הלטיניים ועוד .
 ההגיון הכלכלי הוא אחד הטיעונים המרכזיים המחזקים את השאיפה ללגליזציה של הקנביס בקליפורניה .  השוק השחור מגלגל כיום בין 14-15 מיליארד דולר בשנה וכמו בישראל ,  כל הכסף מגיע לעולם התחתון ולארגוני טרור .  על פי הערכות מבוססות ,  מיסוי ענף המריחואנה ,  הענף  " החקלאי "  הגדול ביותר בקליפורניה ,  צפוי להכניס  ( ב50 דולר מס לאונקיה של 28.5 גרם )  לכלכלתה הצולעת יותר מ- 1.4 מיליארד דולר המיועדים בין השאר לחינוך נגד שימוש בסמים ,  לטיפול בבעיות  ( אם יתעוררו )  הקשורות בצריכת מריחואנה ,  לשכירת שוטרים ומורים שפוטרו ולמטרות טובות אחרות .  לפי ההערכות ,  ייווצרו אלפי משרות חדשות ,  הפשע יפחת ,  היחסים בין המשטרה לקהילות ישתפרו והנזק הנגרם לחברה וליחידים מאלכוהול יפחת משמעותית עקב קיומה של אלטרנטיבה חוקית מזיקה פחות .  לראיה ,  מספר רב של אנשי עסקים כבר מתארגנים לייצור מסיבי של אספקה חוקית על פי התנאים החדשים .  בקליפורניה נפתחה  " אוניברסיטת הקנביס "  המלמדת על התכונות הרפואיות והאקולוגיות של הצמח ,  איך לגדלו ביעילות ולצרוך אותו באחריות .  
במידה וההצעה תעבור ,  השוק השחור יאבד את שליטתו והייצור והמכירה יעברו למגדלים ומפיצים מורשים ברישיון  ( כמו בסיגריות והאלכוהול )  אך תחת רגולציה כבדה .  ניתוח כלכלי של בית הנבחרים בקליפורניה גילה כי ההצעה יביא לחיסכון ניכר במערכת המשפט והאכיפה ברמת המחוז והמדינה בעלויות מעצר ,  מאסר ,  שפיטה ומעקב אחרי משוחררים על תנאי .  75 אלף איש נעצרים מדי שנה בקליפורניה על עבירות הקשורות למריחואנה .  החקיקה תפנה תאי בית סוהר המלאים כיום ב"עבריני מריחואנה "  לכליאתם של פושעים רציניים באמת .
 הטיעון הנוסף של המצדדים בשינוי הוא שמדיניות איסור המריחואנה ,   ( כפי שתקפה בחוק הפדרלי ,  ולא תשתנה גם אחרי אישור השינוי בחוק אם יקרה )  לא מצליחה להפחית את הדרישה או האספקה של המריחואנה או של סמים אסורים אחרים .  מבחינה סטטיסטית ,  למרות החוקים הדרקוניים ,  ארה"ב מובילה את העולם המערבי באחוז משתמשי הסמים בכל הקטגוריות .  הוצאת מיליארדים על ענישה ואכיפה גרמה רק להתעשרותם של מלכי השוק השחור ובעלי בתי סוהר פרטיים ,  הסיטה משאבי חוק ומשפט יקרים לרדיפה אחרי צרכני וסוחרי המריחואנה על חשבון טיפול בפשיעה חמורה ,  גרמה לצרכנים לצרוך יותר אלכוהול  ( כיוון שהוא סם משפיע תודעה אך חוקי )  ובנוסף לכל פגעה בחופש הפרט של האזרחים ובזכותם לפרטיות .  טיעונים אלה רלוונטיים כמובן גם למדיניות הסמים הכושלת בישראל .
 לעומת זאת ,  המתנגדים להצעה 19 גורסים כי הלגליזציה תוביל לעלייה במספר צרכני המריחואנה ,  שהוא אגב הסם הלא חוקי הנפוץ בעולם  ( בין 250-300 מיליון משתמשים בעולם )  .  לעמדה זו אין כל ביסוס והיא סותרת ממצאים ממדינות שונות ,  גם בתוך ארה"ב ,  שבשנות השבעים עברו דה-קרימנליזציה  ( הפסקת הפללה ומעבר לקנסות אזרחיים עבור אחזקה אישית )  וגם ממדינות באירופה ,  כמו פורטוגל והולנד ,  שלא רשמו עליה משמעותית של צריכת מריחואנה/חשיש או סמים אחרים כתוצאה מהפסקת הפללה של צריכה אישית .  טיעון נוסף הוא שהמריחואנה של היום חזקה פי כמה מהמריחואנה של שנות השישים ולכן מסוכנת יותר .  המרכז האמריקאי למחלות פרסם ב-2003 מידע שקושר 20,687 מקרי מוות לאלכוהול ואף לא מקרה מוות אחד למריחואנה .  מכאן שגם טיעון זה הוא דמגוגיה מבית מדרשם של הכוחות השמרניים והריאקציונרים בארה"ב .
 ואילו כאן ,  בארצנו הקטנה ,  הרגילה לפתור בעיות בכוח ולא בשכל ,  מודל האיסור המוחלט עדיין ממשיך באינרציה מטומטמת ,  ללא בדיקת יעילות או שינוי מהותי ,  למרות כישלונו המהדהד .  עקב אי חוקיותו של הקנביס ,  גם כאן צעירים פונים לאלכוהול הגורם לאלימות נוראית ולתאונות דרכים .  הכסף זורם לקבוצות עברייניות ולארגוני טרור מעבר לגבול המוכרים לאזרחי ישראל חשיש מזוהם בחומרים שונים או מריחואנה באיכות נמוכה כדי לממן עוד טילים ורקטות המיועדות לפעולות נגד ישראל .
 הגיע הזמן שאזרחי המדינה ,  בעיקר המעשנים מביניהם ,  יביעו דעתם בנושא ,  בבחירות או בדרכים אחרות ,  ויפעלו למען הפיכת המריחואנה לחוקית בישראל .  אני באופן אישי ניסיתי לעשות זאת עם הקמת מפלגת עלה ירוק אך כנראה הקדמנו את זמננו .  יש לקוות שהחוק שיעבור בקליפורניה יהווה מודל לאימוץ בישראל ,  ועדיף מוקדם מאשר מאוחר גם בעניין חשוב זה .  
 *  בועז וכטל הוא מייסד מפלגת עלה ירוק וממקדמי המריחואנה הרפואית בישראל

הבשורה תצא מקליפורניה  ( ומה עם ישראל ?  ) 
בבואם מחר לקלפיות בחירות האמצע ,  יצביעו אזרחי קליפורניה לא רק על נציגיהם בממשל ,  אלא גם על לגלזיציה של מריחואנה .  בועז וכטל מציע לישראלים להישיר מבט אל תוצאות המשאל ,  ולבחון מחדש את מדיניות האיסור המוחלט של החזקת מריחואנה בישראל

