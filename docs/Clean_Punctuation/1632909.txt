כשתעודות הסל עוברות לאוטומט ,  אנחנו יכולים להרוויח
איך הרווחנו 45% על מניית אי.בי.אי וכיצד קבענו את עיתוי ההשקעה בארד
 >  >  חילופי המניות במדדים לפני כשבועיים הוכיחו שוב עד כמה תעודות הסל ,  שתפקידן להתחקות אחר המדדים ,  בעצם משפיעות בצורה קיצונית על שערי ניירות ערך מסוימים במדדים עצמם .  הזנב לא סתם מכשכש כאן בכלב - אלא ממש מנער אותו .  הסיפור חוזר בכל החלפת מדדים .  תעודות הסל חצו מאסה קריטית מסוימת ,  ובמקום לעקוב אחר המדדים הן קובעות את שערי ניירות הערך המרכיבים אותם .  התעודות מתחייבות להחזיק במניות על פי חלקן היחסי במדד שאחריו הן מתחקות ,  שנקבע לפי שווי השוק של המניות המוחזקות בידי הציבור .  לכך מצטרף סף כניסה על פי רמת הסחירות במניה .  כל מי שטורח לבדוק יכול לדעת שבשלב הנעילה ביום רענון המדדים ייאלצו תעודות הסל לקנות ולמכור ניירות מסוימים בהיקפים גדולים - בכל מחיר .  המקרה הקלאסי ביותר שממנו נהנה תיק ההשקעות שלנו ברבעון האחרון של 2009 היה זה של מניית אי.בי.אי .  כבר באוקטובר היה ברור שהמניה תיכנס למדדי יתר 50 ויתר 120 ,  ושתעודות הסל ייאלצו בסוף השנה לרכוש את המניה במיליוני שקלים ,  בעוד המחזור הממוצע בה הוא עשרות אלפי שקלים ביום בלבד .  את המניות רכשנו ב-33 שקל .  עד לעדכון המדדים עלתה המניה ב-45% .  זו היתה הזדמנות נהדרת לממש רווחים ,  מפני שברגע הנעילה  ( הזמן שבו פועלות תעודות הסל לפי העדכון )  הגיע המסחר בה ל-11 מיליון שקל - מחזור גבוה עבורה .  מאז צנחה המניה ב-10% ,  בניגוד למדד היתר שעלה בחדות .  תעודות הסל קנו אותה ביוקר .  מקרה הפוך הוא זה של מניית ארד .  פה ניצלנו את ההזדמנות לרכוש את המניות ברגע עדכון המדדים .  מניית ארד יצאה ממדד היתר 50 בשל חוסר סחירות .  רגע החילוף יצר סחירות של כמה מיליוני שקלים ,  כך שניתן היה להיכנס לפוזיציה במניה בקלות .  תעודות הסל שמכרו את המניה הורידו את מחירה לרמה הנמוכה ביותר שבה נסחרה בחצי השנה האחרונה .  מאז עלה מחירה ב-30% .  מי שהחזיק בתעודה פיספס את כל העלייה ,  ובזכותו  ( ועל גבו )  יכלו מנהלי השקעות לרכוש ולמכור מניות של חברה מצוינת ,  שהסחירות בה הוגבלה רק משום שבעלי המניות הגדולים לא מוכרים את אחזקותיהם בה כבר תקופה ארוכה .  המקרה האחרון בתיק ההשקעות שלנו הוא קרדן אן.וי .  קרדן ואלביט הדמיה עזבו את מדדי הנדל"ן מכיוון שהיקף פעילותן בתחומים אחרים גדל ביחס לעיסוק בנדל"ן .  נכון ,  צריך להכיר את החברה היטב כדי לזהות את המקרה ,  אבל מספיק שחקנים בשוק חזו את לחץ המכירה שיצרו תעודות הנדל"ן .  מחיר המניה ירד במשך תקופה לפני העדכון .  ברגע העדכון שוב מכרו התעודות את אחזקותיהן בזול .  האבסורד כאן הוא שמה שיצר את לחץ המכירה הוא העובדה שהחברה גיוונה את פעילותה ,  מה שיכול להעיד דווקא על התפתחויות חיוביות .  מחזיקים רבים של תעודות סל מפסידים כסף ביחס למנהלי השקעות אקטיביים ,  המנצלים פעם אחר פעם את העיוותים הנוצרים בשל אופן התפעול של התעודות .  - רן שחם הוא מנכ"ל משותף של בית ההשקעות אלטשולר שחם .  יותם עירוני הוא אנליסט .  אין לראות בכתוב המלצה או ייעוץ השקעות כלשהו

כשתעודות הסל עוברות לאוטומט ,  אנחנו יכולים להרוויח
איך הרווחנו 45% על מניית אי.בי.אי וכיצד קבענו את עיתוי ההשקעה בארד

