אלפי רוכבי אופניים חנכו בטבריה את הגולדן רינג
על המשתתפים נמנו שחר צוברי ודרור פקץ' .  התחרות עשויה להפוך לאירוע קבוע שיוכר על ידי איגוד האופניים הבינלאומי
שבוע הספורט של טבריה הגיע הבוקר  ( שישי )  לשיאו עם מסע האופניים ,  הגולדן רינג .  אחרי המרתון ותחרות החתירה בכנרת שנערכו ביום חמישי ,  אלפי רוכבי אופניים הציפו את העיר עוד לפני אור ראשון לאירוע שנערך לראשונה בישראל ועשוי להפוך לאירוע קבוע שיוכר על ידי איגוד האופניים הבינלאומי כאחד מאירועי הסבב העולמי של ה'גולדן בייק' .  כיום ,  הסבב עובר בין שבע מדינות שונות ברחבי העולם .
 הרוכבים הוזנקו משתי נקודות מוצא ,  האחת ביער ברקו והשנייה במתחם 'ביג' שנמצא בכניסה המזרחית לעיר ,  שם הוזנקו הרוכבים למסלול השטח בן 35 קילומטרים .  מסלולי הכביש של מסע האופניים היו למרחק של 60 ו-90 קילומטרים וכן גם מסלול עממי של 20 קילומטרים לכל המשפחה .
 בין הרוכבים שעשו את המסלול הארוך היה גם מדליסט הארד מאולימפיאדת בייג'ינג שחר צוברי ,  שהחליט לשבץ את שבוע הספורט בטבריה בתוך אימוני הכושר שלו לעונה החדשה .  מי שאירח את צוברי באירוע היה הרוכב הבינלאומי דרור פקץ' ,  אלוף ישראל בעבר באופני הרים ואופני כביש והספורטאי היחידי שרוכב באופן מקצועי בקבוצת רוכבים בארצות הברית , " סובארו גרי פישר ". 
פקץ' ינסה בשנים הקרובות להשיג את המינימום למשחקים האולימפיים בלונדון 2012 . " היה לי ממש כיף גדול ",  אמר פקץ' . " המסלול מאתגר ,  זה עוד חלק מההכנות לעונה ,  ועבדתי על כמה דברים .  רכבתי עם רוכבים מגרמניה וספרד שהדבקתי לדבוקה שלי .  נהניתי מהייחודיות של השילוב בין רוכבי הכביש לרוכבי השטח ומזה שבכל גיל הגיעו לכאן התאימו עצמם כל אחד לקצב והפאן שלו ". 
בין המדוושים היו גם האלוף במילואים יום-טוב סמיה ,  שהגיע עם שני ילדיו ,  שדרנית הערוץ הראשון מירב מילר ,  שרכבה עם בעלה ואביה וגם קרנית גולדווסר ,  אלמנתו של החייל המנוח אהוד גולדווסר .
 ראש עיריית טבריה זוהר עובד וסגניתו אסנת כהן היו מרוצים מאוד מכמות המשתתפים באירוע וכבר סיכמו עם מפיקי האירוע עודד שוהם ומעוז בר און לקיים פגישת עבודה ראשונה כדי להסיק מסקנות ולהתחיל לתכנן את הגולדן רינג הבא ,  במטרה להפוך אותו למסורת ,  בלי כל קשר אם יוכר על ידי האיגוד הבינלאומי כאתר השמיני של הגולדן בייק .
 
אלפי רוכבי אופניים חנכו בטבריה את הגולדן רינג
על המשתתפים נמנו שחר צוברי ודרור פקץ' .  התחרות עשויה להפוך לאירוע קבוע שיוכר על ידי איגוד האופניים הבינלאומי

