ברק וסער לרה"מ :  עצור גירוש ילדי הזרים
לקראת גירושם הצפוי של כ-400 מילדי העובדים הזרים מישראל ,  פנו שרי הביטחון והחינוך לנתניהו בדרישה לקיים על כך דיון נוסף בממשלה . " מבחינה מוסרית ,  יהודית ואנושית אסור לנו לגרש את הילדים האלה "
 במאמץ אחרון למנוע את גירוש ילדי העובדים הזרים ,  פנו היום  ( ראשון )  שר הביטחון אהוד ברק ושר החינוך גדעון סער לראש הממשלה בנימין נתניהו ,  בבקשה שיעצור את גירוש ילדי העובדים הזרים וינהל דיון חוזר בממשלה בנושא .  השר סער כתב לנתניהו כי יש  " לקיים בהקדם דיון מחודש בממשלה בסוגיית הסדרת מעמד ילדי העובדים הזרים ,  שהינם תלמידים במערכת החינוך ".  החל מהיום ,  שוהים בלתי חוקיים שלא הגישו את הטפסים יהיו מועדים לגירוש וייכנסו למעגל האכיפה ,  גם אם הם בעלי משפחות עם ילדים .  מתוך 701 העובדים שהגישו את הבקשה ,  85 לא עמדו בקריטריונים ונתבשרו כבר כי עליהם לעזוב את הארץ .
 גם שר הביטחון ברק דרש היום להעלות בישיבת הממשלה ביום ראשון הבא החלטה שתעצור את גירושם של 400 ילדי העובדים הזרים ,  על פי המתווה של הצעה שהגיש כבר לפני מספר שבועות .  ברק הסביר כי  " מבחינה מוסרית ,  יהודית ואנושית אסור לנו לגרש את הילדים האלה .  על מדינת ישראל כמדינת הלאום של העם היהודי רובצת אחריות לגלות רגישות מיוחדת לנושאים אלה ". 
שר החינוך הציע לתקן החלטת הממשלה באופן שיקבע ,  כי התלמידים שלומדים היום במערכת החינוך יזכו למעמד ולא יגורשו . " אני משוכנע שהחלטה כזאת תיזכר בתולדות ישראל כאחת ההחלטות ההומניות והנבונות שקיבלה ממשלה בישראל ,  כראוי למדינתו של העם היהודי ",  הוסיף השר סער .  
בפנייתו לנתניהו כתב שר החינוך כי  " התלמידים חיים בתחושה קשה של חוסר ודאות ופחדים ובצל אלה מתקיימים הלימודים .  צוותי החינוך עומדים מדי יום מול תחינותיהם של הילדים ומשפחותיהם לסיוע .  אני משוכנע שמדינת ישראל יכולה לגלות רוחב לב ולקבוע כי תלמידים הלומדים במערכת החינוך לא יגורשו ".  סער ציין כי גירוש תלמידים הלומדים במערכת החינוך יהיה בגדר  " שגיאה קשה מבחינות רבות ".  
השר הדגיש במכתבו ,  כי הוא שותף מלא לצורך להתמודד עם תופעת השוהים הבלתי חוקיים וכי גם בהקשר זה גירוש הילדים יהיה שגיאה ,  שתפגע לדבריו ביכולת של המדינה להתמודד עם התופעה באופן אפקטיבי . " צירי ההתמודדות העיקריים עם התופעה צריכים להיות בלימת ההסתננות דרך מדבר סיני ,  הפסקת מדיניות 'הדלת המסתובבת' ,  כמו גם גירוש של שוהים בלתי חוקיים בגירים ולא המשך המיקוד בסוגיית הילדים ,  שמספרם זניח ובטל בשישים מול התופעה המורכבת והרחבה ",  אמר סער .
 
ברק וסער לרה"מ :  עצור גירוש ילדי הזרים
לקראת גירושם הצפוי של כ-400 מילדי העובדים הזרים מישראל ,  פנו שרי הביטחון והחינוך לנתניהו בדרישה לקיים על כך דיון נוסף בממשלה . " מבחינה מוסרית ,  יהודית ואנושית אסור לנו לגרש את הילדים האלה "
 
