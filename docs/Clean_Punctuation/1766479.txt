מתכוננים לרפורמות הסלולר - הכוח עובר לצרכן
משרד התקשורת יכריז על 16 תיקונים שיגבילו את היכולת של חברות הסלולר לגבות תשלום על שירותים בלתי רצויים .  מרבית הרפורמות ייכנסו כבר בתחילת השנה .  כך ייראה חשבון הסלולר בקרוב
ב-2011 צפויים הצרכנים הישראלים ליהנות מהפחתה משמעותית בחשבונית החודשית שהם מקבלים מחברות הסלולר :  הרפורמות הרבות שעליהן דובר רבות בחודשים האחרונים ייכנסו לתוקף כבר ב-1 בינואר .  הקלות נוספות במחירים שגובות מאתנו חברות הסלולר צפויות להיכנס לתוקף במחצית השנה .  
השבוע יפרסם משרד התקשורת החלטה סופית לגבי שורה של רפורמות צרכניות ,  בהמשך לשימוע שעליו הודיע המשרד במארס 2010 .  המשרד זיהה כ-16 כשלים צרכניים שונים בשוק הסלולר ויצא לשימוע מרוכז במטרה לטפל בהם .  ל-themarker נודע כי הרפורמות עברו רובן ככולן כפי שתוכננו .  
הרפורמות הצרכניות צפויות להצטרף לשורה של שינויים מרחיקי לכת בשוק התקשורת ,  שמשרדי התקשורת והאוצר אישרו בחודשים האחרונים ,  שכולן צפויות להיכנס לתוקפן ב-1 בינואר 2011 :  נדידה פנים ארצית ,  הפחתה בקנסות היציאה ,  פתיחת שוק ציוד הקצה  ( מכשירי הסלולר )  לתחרות ,  ניטרליות רשת ו-sim חופשי .  רפורמה נוספת שצפויה לקבל אישור נוגעת לשוק הקווי ,  עליהן עומלת ועדת חייק ,  העוסקת בתשתית טלפוניה ואינטרנט ,  ושצפויה לסיים את עבודתה במארס 2011 .  
בנוסף ,  משרד התקשורת צפוי לפרסם הודעה באשר להתקדמות הרפורמה להקמת רשות תקשורת ,  מהלך שנזנח מעט באחרונה .  שינויים נוספים שצפויים להיכנס לתוקפם בחודשים הבאים הם הצטרפות מפעילי mvno  ( חברות סלולר חסרות תשתית )  לענף ,  ובפברואר יערך מכרז התדרים להכנסת מפעיל חדש בעל תשתית .  
כל הרפורמות הצרכניות ,  ובראשן הפחתת הקישוריות וביטול קנסות היציאה ,  יחייבו את חברות הסלולר להציג תוכניות תמחור חדשות ב-1 בינואר .  הפחתת הקישוריות היא גם הזדמנות עבור חברות הסלולר שכן דקה שיחה היוצאת לרשת מתחרה תעלה לחברת סלולר הרבה פחות .  לפיכך ,  נראה כי החברות ישווקו חבילות חדשות במחירים לא נמוכים ,  אך עם דקות שיחה רבות יותר .  
בכיר בשוק העריך כי סביר להניח כי לצרכנים תוצע חבילה ב-250 שקל בחודש ,  שכוללת שיחות והודעות טקסט כמעט ללא הגבלה .  זוהי בשורה טובה בעיקר ללקוחות שכיום מייצרים חשבוניות של מאות שקלים בחודש ,  שיזכו לראות הוזלה כבר בחודש הראשון של השנה הקרובה .  
צרכנים שאינם נוהגים לשוחח רבות במכשיר הסלולר ייהנו מהרפורמה ב-mvno  ( חברות חדשות ללא תשתית )  ,  שמתכוונות להציע תחרות במחירי השיחות ובכרטיסי החיוג ,  אך השינוי ייכנס לתוקפו רק לקראת אמצע 2011 .  באופן כללי ,  הורדת הקישוריות תגרור הורדות חדות במחירי הטלפון הקווי - בשורה טובה לכל הצרכנים ,  אם הם יבחרו לחזור להשתמש בטלפון הקווי .
 הרפורמה החשובה ביותר במסגרת הרפורמות הצרכניות נוגעת לתוכן סלולרי .  משרד התקשורת קובע כי בעת חתימת חוזה עם חברת סלולר יקבל לקוח  " טופס נגישות לשירותים ".  הלקוח ימלא את המסמך ויוכל לבחור אם להיות  " פתוח "  או  " סגור "  לשירותי תוכן שונים כמו גלישה באינטרנט ,  הורדות תוכן ,  שירותי תוכן מתמשכים בהודעות טקסט או הודעות טקסט במחיר פרימיום .  
הרפורמה תאפשר ללקוח לרכוש תוכנית בלי חבילת גלישה ,  וכן היא תאפשר ללקוח להיות חסום לשירותי תוכן מתמשכים בהודעות טקסט ,  כמו חידוני טריוויה .  לקוחות רבים התלוננו בפני משרד התקשורת כי קיבלו שירותי תוכן כאלה מבלי שביקשו אותם .  לגבי לקוחות קיימים ,  קובע משרד התקשורת שגם הם יקבלו ,  אחת לשלושה חודשים ,  את  " טופס הנגישות לשירותים ",  וכך יוכלו לבחור להיות חסומים לשירותי תוכן וגלישה .  
רפורמה מרכזית נוספת נוגעת ל"חבילות שירות ".  כיום לקוחות רבים רוכשים במסגרת התוכניות שלהם חבילות של דקות שיחה ,  הודעות טקסט וגלישה סלולרית ,  אך אינם יודעים מתי הם חורגים מאותן חבילות ועוברים לתעריפים גבוהים יותר .  השימוע קובע כי לקוח יקבל מחברת הסלולר שלו הודעות טקסט בנקודות ה-75% ו-95% מכל חבילת שירות כזו .  ההודעה תשלח גם למנוי סלולר נוסף ,  למשל הורה לילד בעל טלפון סלולרי .  
רפורמה נוספת בשימוע הצרכני נוגעת לחוזה שחברות הסלולר מחתימות עליהן לקוחות .  נקבע כי לקוח יקבל לידיו בעת חתימה על חוזה גם  " תמצית חוזה "  שמתפרשת על עמוד אחד בלבד ,  ובה עיקרי התוכנית .  המטרה היא לפשט את המוצר עבור הצרכן ,  כאשר היום חוזה סלולרי מלא נפרש על כ-30 עמודים .  
רפורמה צרכנית אחרת בשימוע נוגעת לזיכוי לקוחות .  הרפורמה קובעת שלקוח שזכאי להחזר מחברת הסלולר שלו מכל סיבה ,  יוכל לקבל את הזיכוי ככסף ממש ולא רק כזיכוי עתידי בחשבונית ,  וזאת בתוספת ריבית והצמדה .  המשרד התגייס להתמודד גם עם הכשל שבו ממשיכים לקוחות להיות מחויבים בתשלומים שונים גם לאחר עזיבת חברת הסלולר ,  ולכן נקבע בשימוע כי פרטי התשלום של צרכן ימחקו לחלוטין ממערכות ה-it של חברת הסלולר בתוך 30 יום מהתנתקות הלקוח .  
עוד כשל שזיהה המשרד ,  הוא שחברות הסלולר אינן מפרטות בחשבוניות של לקוחות עסקיים מידע על תקופת ההתחייבות וקנס היציאה שנשאר ללקוח .  הרפורמה קובעת שמידע זה יכנס גם לחשבונית העסקית .
 משרד התקשורת מעביר רפורמות בכמה דרכים .  הדרך הראשונה ,  המסורתית ,  היא בהליך שימוע .  במקרה כזה המשרד מכריז על כשל מסוים בענף ועל הסדרה חדשה שאותה הוא מתכוון לאמץ ,  ומזמין את חברות התקשורת  ( והציבור )  להשמיע את דעתן בנושא ,  טרם קבלת החלטה .  הליך השימוע נמשך לכל הפחות מספר חודשים ולאחר קבלת ההחלטה ,  היא מיושמת לרוב על ידי שינוי תנאי הרישיון של החברות .  הדרך השנייה היא באמצעות חקיקה .  הדרך הנוספת היא באמצעות חקיקה בחוק ההסדרים ,  המאפשרת להעביר חוק בהליך קצר יחסית .  
הכותרות בתקשורת בשבועות האחרונים לגבי הרפורמות השונות בענף נובעות מהדרך האחרונה ,  ומההצבעה המתקרבת על תקציב המדינה וחוק ההסדרים .  
הרפורמות לגבי הכשלים שמציבות חברות הסלולר הוצעו לאחר שלפני כתשעה חודשים זיהו במשרד התקשורת שורה של 16 כשלים צרכניים .  במשרד החליטו כי במקום להוציא לכל אחת מהרפורמות שימוע נפרד עדיף להוציא שימוע צרכני אחד מקיף .  אחרי שנשמעו דעות החברות ,  החליטו במשרד לאמץ את הרפורמות ,  כמעט מבלי לשנות פסיק .
 
מתכוננים לרפורמות הסלולר - הכוח עובר לצרכן
משרד התקשורת יכריז על 16 תיקונים שיגבילו את היכולת של חברות הסלולר לגבות תשלום על שירותים בלתי רצויים .  מרבית הרפורמות ייכנסו כבר בתחילת השנה .  כך ייראה חשבון הסלולר בקרוב

