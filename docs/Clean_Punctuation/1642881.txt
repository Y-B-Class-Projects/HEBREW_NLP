אולסטאר :  כספי סיים שלישי בתחרות החיובים
הישראלי יצא ראשון מהעימות עם רונדו ודוראנט ,  שזכה פעם שנייה ברציפות .  רובינסון מלך ההטבעות ,  פירס מלך השלשות .  אלעד רבין מדווח מדאלאס
עמרי כספי סיים הלילה  ( בין שבת לראשון )  את חלקו בסוף שבוע האולסטאר ,  לאחר שהשתתף בתחרות H-O-R-S-E ,  הגרסה האמריקאית ל"חיובים ".  קווין דוראנט זכה בתחרות בפעם השנייה ברציפות ,  לאחר שגבר על רייג'ון רונדו מבוסטון ,  כשכספי היה הראשון לצאת מהתחרות .  החוקים פשוטים :  השחקנים אינם יכולים להטביע ,  ויש להם 24 שניות כדי לזרוק לפי רצונם או לשחזר את הסל שקלע המתחרה .  כל החטאה מעניקה לשחקן אות מהמילה HORSE ,  והראשון שמשלים אותה יוצא מהתחרות .  
האירוע כולו היה מוצלח מאד .  אולי לא מוצלח כל כך לאגו הישראלי ,  אבל יש עוד דברים בעולם .  את התחרות ליוו בתור שדרנים/מאמנים שלוש אגדות העבר כריס וובר ,  קני סמית וצ'ארלס בארקלי .  כל שחקן הוצמד למאמן .  כספי קיבל את גבעת הריבאונדים העגולה שבינתיים נשארה רק גבעה עגולה וגדולה ,  הוא צ'ארלס בארקלי האחד והיחיד .  התחרות עצמה ,  איך נאמר זאת בעדינות ,  לא היתה מוצלחת מצד כספי שפתח באיירבול ,  ואחריו עוד מספר החטאות ,  שהכניסו אותו קצת ללחץ .  בארקלי ניסה לעזור לו ,  וייעץ לו ללכת על קליעות יותר בטוחות ,  אבל דוראנט ורונדו היו גדולים עליו .  בכל מקרה ,  תמיד יהיה אפשר להאשים את סר צ'ארלס בעצות שהוא חילק לו .  בתחילת התחרות ,  השלושה היו חייבים לקלוע באותו אופן בו קלע חובב ה-NBA בן ה-19 ,  בריאן וויליגר מקונטיקט ,  בזריקתו בחרה הנהלת הליגה .  השלושה עמדו על קשת השלוש ,  עם הגב לסל ,  והיו חייבים לקלוע כשהם זורקים בין הרגליים .  זה לא הצליח לשלושתם ,  והם קיבלו H .  
קליעה של דוראנט מהצד זיכתה את רודנו וכספי ב-O .  הישראלי לא הצליח לשחזר את הקליעות של המתחרים ויצא מהתחרות לאחר שאסף R-S-E .  לאחר בערך שעה ברוטו שכללה אולי 10 זריקות לכל משתתף ,  70 פרסומות ,  ויכולת העברת זמן מדהימה כרגיל של מנחה האירוע ,  כספי צבר מספיק נקודות שליליות בכדי לצאת מהתחרות .  ראו על הפנים שלו שהוא היה מאד מאוכזב מעצמו  ,  אבל היה כבר מי שאמר כי כל חשיפה היא חשיפה טובה .  
בשל לוח הזמנים הצפוף החליטו לקצר מעט את התחרות ,  ודוראנט ורונדו ,  שכל אחד מהם עמד על H-O ,  עברו לדו-קרב שלשות מקצה הבקבוק .  רונדו ,  שקולע 26 אחוז מהשלוש בקריירה ,  החטיא פעמיים וספג R-S .  כשהיה נדמה כי זה הולך להיות קצר וקולע ,  התעורר רונדו וסירב לקבל E .  דוראנט קלע ברצף ,  אבל רונדו הפתיע את כולם ,  כולל צ'רלס בארקלי ,  שליווה את השניים על הפרקט ,  וצלף פעם אחר פעם .  למרות שרונדו החזיק מעמד יותר מהצפוי ,  היד של דוראנט היתה טובה יותר ,  והוא שמר על תוארו . 
" קווין קלע וקלע ,  וזה מה שהוא תמיד עושה ",  אמר רונדו בסיום . " ברגע שהכדור עזב לי את היד הרגשתי טוב ",  אמר דוראנט ,  שקולע ב-37 אחוז מעבר לקשת בקריירה . " הרגשתי כאילו אני באימון ". 
המתחרים - כספי ,  רונדו ודוראנט - השתלבו באווירה הקלילה של האירוע .. .רגע ,  אני רוצה לחזור על זה :  המתחרים כספי ,  רונדו ודוראנט .  זה אולי כל הסיפור של סוף השבוע הזה מבחינת הישראלי .  כל כך מהר מתרגלים לגלגל את שמו יחד עם שמות שאר השחקנים הטובים בעולם ,  עד שלפעמים אנחנו שוכחים ,  שרק לא מזמן לא יכולנו לעשות את זה .  באתרי האינטרנט הבליטו ,  כמובן ,  את העבודה שדוראנט ניצח בתחרות פעם שנייה ברציפות ,  ובהזדמנות זו אני רוצה להכריז על סיומו של סוף שבוע כספי ותחילת חגיגות סוף שבוע האולסטאר .  תתפלאו לדעת שהאנשים פה מתעניינים גם בדברים שלא קשורים לנציג היחיד שלנו ב-NBA .  מוזרים ,  האמריקאים האלה .
 נייט רובינסון שוב עשה את זה והכניס את שמו לספרי ההיסטוריה של ליגת הכדורסל הטובה בעולם .  הגארד של הניקס זכה הלילה בתואר אלוף ההטבעות זו הפעם השלישית ברציפות .  זה הלך לו די קשה לאחר שהשיג 51 אחוז מהצבעות האוהדים כדי לעלות לשלב הסופי ,  בו גבר על הרוקי של טורונטו דמאר דרוזן ,  שקיבל 50 אחוז ומקום בגמר מול הבחור מהניקס .  רובינסון לא התחרה מול שמות גדולים כמו דוויט הווארד ,  ולא היו בה שמות גדולים כפי שהיה בעבר ,  אז אגדות כמו מייקל ג'ורדן ,  ד"ר ג'יי ודומיניק ווילקינס הותירו את העולם פעורי פה .  
ב-1986 ספאד ווב ,  1.70 מטר ,  זכה בתחרות ההטבעות והדהים את העולם ,  בשלוש השנים האחרונות זהו נייט רובינסון ,  1.75 מטר כשהוא זקוף ,  ההולך בדרכו ומשמש השראה לנמוכי הקומה באשר הם .  רובינסון זכה בעונה שעברה בתחרות לאחר שקפץ והטביע מעל דוויט הווארד ,  אולם הפעם הוא הסתפק בפעולה קצת פחות מרהיבה ,  אך ,  כמובן ,  מאוד מרשימה .  כשהוא מקבל עידוד אישי מהמעודדות היפהפיות של דאלאס ,  רובינסון יצא לדרך .  הוא זרק את הכדור ללוח ,  תפס אותו והטביע הפוך בשתי ידיים .
 פול פירס שמר הלילה על המסורת המפוארת של בוסטון ,  אותה יצר לארי בירד .  הקפטן של הסלטיקס זכה בתחרות השלשות ,  כשהשיג 20 נקודות בסיבוב הסופי ,  וקלע את כל חמשת הכדורים המקנים שתי נקודות .  פירס גבר על סטפן קארי מגולדן סטייט וצ'ונסי בילאפס מדנבר ,  שעלו לסיבוב האחרון .  
אלוף השנה שעברה ,  דקוואן קוק ממיאמי ,  שלא ממש מפליא בקליעותיו השנה ,  הודח כבר בסיבוב הראשון .  15 הנקודות אותן השיג ,  בצוותא עם צ'נינג פריי מפינקס ודנילו גלינארי מניו יורק ,  שלחו את השלושה להביט בתחרות מהצד .  קארי קלע 18 ,  בילאפס ופירס 17 ושלושתם עלו לגמר התחרות בו ניצח ,  כאמור ,  פירס . " רציתי את זה מאוד ",  הודה הפורוורד של בוסטון בסיום .
 
אולסטאר :  כספי סיים שלישי בתחרות החיובים
הישראלי יצא ראשון מהעימות עם רונדו ודוראנט ,  שזכה פעם שנייה ברציפות .  רובינסון מלך ההטבעות ,  פירס מלך השלשות .  אלעד רבין מדווח מדאלאס

