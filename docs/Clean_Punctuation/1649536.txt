יעד הגירעון בתקציב - 1% ב-2014
על פי הערכות הגירעון בפועל השנה יהיה 4.5% .  כמו כן יאושרו שני כללי תקציב נוספים :  תקציב המדינה ב-2011 יהיה גבוה ב-3 מיליארד שקל מתקציב השנה ,  וישראל תגיע ליעד מאסטריכט ב-2020
 >  >  הממשלה צפויה לאשר היום שלושה כללי תקציב חדשים :  הורדת הגירעון בתקציב באופן הדרגתי מ-5.5% השנה ל-1% ב-2014 ואילך ;  תקציב דו שנתי גם בשנים 2011 ו-2012 ;  והעלאת תקציב ההוצאות של המדינה בכל אחת מהשנתיים הקרובות ב-2.6% תוצר במקום ב-1.7% בשנים האחרונות .  האוצר מעריך ,  באופן בלתי רשמי ,  כי המשק יצמח השנה ובשנים הקרובות בכ-3.5% וכי הגירעון בתקציב 2010 יהיה כ-4.5% - נמוך מיעד הגירעון הרשמי של המשרד ,  5.5% .  הממשלה תקיים היום ישיבה מיוחדת ,  שתוקדש לאישור הצעת האוצר לשלושה כללים פיסקאליים חדשים ,  לקראת הכנת תקציב המדינה הבא .  זו הפעם הראשונה שהאוצר מביא לממשלה בנפרד מתקציב המדינה ,  הצעה לאישור כללים פיסקאליים חדשים בתקציב .  ההצעה נחשבת למהפכנית .  היא מוגשת לאישור הממשלה כחצי שנה לפני תחילת הדיונים על תקציב השנה הבאה .  לאחר שתאושר בממשלה ,  תובא ההצעה לאישור הכנסת .  ההצעה גובשה בתיאום עם יוג'ין קנדל ,  ראש המועצה הלאומית לכלכלה במשרד רה"מ ,  ובתיאום עם בנק ישראל .  לדברי ד"ר אלדד שידלובסקי ,  ראש אגף כלכלה ומחקר באוצר ,  על רקע השיפור במצב הכלכלי של ישראל ,  על רקע העלייה בהכנסות המדינה ממסים בחודשים האחרונים והערכות להמשך העלייה בשנים הקרובים ,  האוצר יציע היום לממשלה מתווה יורד בגירעון בתקציב בשנים הקרובות .  הגירעון בתקציב 2010 ,  לפי הערכות מוקדמות של האוצר ,  הוא 5.5% .  ההערכה הלא רשמית כעת היא כי הגירעון השנה יהיה 4.5% .  לפי המתווה של האוצר ,  תקרת הגירעון ב-2011 תרד באופן דרמטי ל-3% תוצר ,  תקרת הגירעון ב-2012 תהיה 2% תוצר ,  תקרת הגירעון ב-2013 תהיה 1.5% תוצר ותקרת הגירעון ב-2014 ובשנים הבאות תהיה 1% תוצר בלבד .  כל אחוז תוצר שווה ,  במונחי היום ,  ל-7.5 מיליארד שקל .  כלומר ,  ירידה בגירעון מ-5.5% ל-1% תוצר ,  משמעה ירידה בגירעון השנתי של המדינה ב-34 מיליארד שקל מ-2010 ל-2014 .  האוצר יציע לממשלה ,  בתמיכת רה"מ נתניהו ,  כי גם תקציב המדינה ב-2011 ו-2012 יהיה ,  בדומה לתקציב 2009 ו-2010 ,  תקציב דו שנתי .  ההחלטה תעוגן בהוראת שעה ולא בחקיקה .  ברבעון הראשון של 2012 יתקיים דיון בהשתתפות משרדי האוצר ,  רה"מ ובנק ישראל ,  ובו יוחלט אם לאמץ את התקציב הדו שנתי כמודל התקציב הקבוע של מדינת ישראל .  אם ההחלטה תהיה חיובית היא תעוגן ,  אז ,  בחקיקה .  לדברי שידלובסקי ,  תקציב המדינה הדו שנתי הראשון ל-2009 ו-2010 נחשב להצלחה .  משרדי ממשלה רבים פנו לשר האוצר ולמשרד האוצר והציעו להמשיך במודל הדו שנתי ,  בנימוק כי הוא מאפשר להם עבודה עם ראייה לטווח הארוך ,  כולל חשיבה אסטרטגית יותר מעמיקה ויסודית ,  ובלי הלחצים של תקציב חד שנתי .  לדבריו ,  האוצר סבור כי תקציב דו שנתי טוב למשק .  הוא מאפשר תכנון ארוך טווח ,  נותן אופק תכנון של שנתיים ולא של שנה ,  מגביר את היציבות השלטונית ,  מפחית את הסחר-מכר הפוליטי המלווה כל תקציב חדש ,  מגדיל את היציבות הכלכלית ,  ומפחית את השימוש בחוק ההסדרים ,  שכן יחד עם תקציב דו שנתי יהיה גם חוק הסדרים דו שנתי .  בנושא הגדלת תקציב המדינה לשנה הבאה ,  האוצר הגיע למסקנה כי השיטה הקיימת ,  שלפיה גדל התקציב בתחילה ב-1% מדי שנה ובשנים האחרונות ב-1.7% ,  מילאה את תפקידה והגיע הזמן לשנותה .  לדברי שידלובסקי ,  האוצר הגיע למסקנה כי השיטה הקיימת ,  שהגבילה את ההוצאה בתקציב ל-1.7% גידול האוכלוסיה בישראל בשנה ,  מילאה את תפקידה כשהביאה להקטנת הוצאות הממשלה מ-50% מסך התקציב בתחילת העשור הנוכחי ל-42%-43% היום ,  השיעור הנהוג במרבית המדינות כיום ,  כולל מדינות oecd .  הקטנת הוצאות הממשלה בעשור האחרון פגעה בעיקר בתקציבים האזרחיים - בהם חינוך ,  בריאות ,  רווחה ותשתיות .  בישיבות שהתקיימו באוצר בשבועות האחרונים הוחלט אפוא להגדיל את ההוצאה הממשלתית מידי שנה ביותר מ-1.7% .  השיטה החדשה קובעת כי הגדלת תקציב המדינה השנתי תהיה תלויה ביחס החוב תוצר של ישראל בהשוואה ליחס החוב תוצר של מאסטריכט  ( 60% )  ובצמיחה הממוצעת של המשק ב-10 השנים האחרונות  ( 3.5% )  .  לפי השיטה החדשה יגדל תקציב 2011 ביחס לתקציב 2010 ב-2.6% ,  לעומת גידול של 1.7% בלבד לפי השיטה הישנה .  תקציב 2012 יגדל ב-2.6% ביחס לתקציב 2011 ,  ולא ב-1.7% .  משמעות הדבר - תקציב המדינה ב-2011 יהיה 333.8 מיליארד שקל ,  ב-3 מיליארד שקל יותר מהתקציב אם היה גדל ב-1.7% בלבד .  תקציב 2012 יהיה גדול ביותר מ-3 מיליארד שקל מהתקציב בשנה זו אם הוא היה מחושב לפי השיטה הישנה .  באוצר מעריכים כי בשנים 2020-2023 ישראל תגיע ליעד מאסטריכט ,  ליחס חוב תוצר של 60% .  כיום יחס החוב תוצר של ישראל הוא 80% .
 
יעד הגירעון בתקציב - 1% ב-2014
על פי הערכות הגירעון בפועל השנה יהיה 4.5% .  כמו כן יאושרו שני כללי תקציב נוספים :  תקציב המדינה ב-2011 יהיה גבוה ב-3 מיליארד שקל מתקציב השנה ,  וישראל תגיע ליעד מאסטריכט ב-2020

