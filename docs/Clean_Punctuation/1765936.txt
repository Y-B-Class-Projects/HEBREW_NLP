זיסאפל : " המודל של חברות הסטארט אפ נכשל "
 יו"ר איגוד תעשיות ההיי-טק ומבעלי קבוצת רד ,  יהודה זיסאפל ,  קרא לשנות את תרבות חברות ההזנק .  זיסאפל תומך בהקמת קרן יצוא שתסייע גם לחברות היי-טק קטנות לגדול 
מודל ההון סיכון ,  בו חברות הזנק מתנהלות בבזבזנות האופיינית לחברות גדולות ,  צריך להיפסק - כך אמר יהודה זיסאפל ,  יו"ר איגוד תעשיות ההיי-טק ומבעלי קבוצת רד .  בשיחה עם TheMarker ,  ציין זיסאפל כי גם בהקשר זה יש לתמוך בהקמתה מחדש של הקרן לעידוד היצוא ,  שתסייע לחברות הזנק לצמוח ובכך אלה לא יימכרו בשלב מוקדם יחסית . 
" המודל הקיים של חברות הסטארט אפ נכשל ",  אמר זיסאפל . " אנשים שמו הרבה כסף והפסידו הרבה כסף ,  וברור שלא ישימו עוד על מנת להפסיד יותר .  לכן ,  צריך לשנות את המבנה ולעבור לגראז' אמיתי - להוריד הוצאות של חברות צעירות ולהגדיל את רוח היזמות .  הסטארט אפים התנהלו כמו חברות גדולות ,  עם מכוניות והרבה הוצאות ,  וגם המשקיעים חגגו .  מי שרוצה אורח חיים כזה ,  צריך לעבוד בחברה גדולה .  נדרש כאן שינוי מבני ותרבותי .  זה מאפיין את כל התעשייה ,  לא רק את הישראלית ".  
לדבריו , " סטארט אפ צריך להיות מסוגל לקום בסכום של עד מיליון דולר .  אבל ,  היום אי אפשר להקים אותו בפחות מ-10-5 מיליון דולר - בגלל ההוצאות .  בבנייה יעילה של סטארט אפים צריכים לטפל יזמים ומשקיעים ".  
זיסאפל התייחס לביקורת על מימושים מוקדמים של חברות היי-טק ישראליות ואמר כי אם המדינה תקים מחדש את הקרן לעידוד היצוא ,  היא תסייע גם בהשארת חברות היי-טק בארץ .  לדבריו , " נתוני היצוא יורדים והתעשיה הישראלית שממוקדת בעיקר באירופה ובארה"ב ,  צריכה לעבור לשווקים מתפתחים במזרח הרחוק .  פיתוח שווקים דורש השקעות ,  ולחברות קטנות ובינוניות יש בעיה ביכולות המימון של המהלך ,  כך שיש מקום לכניסת הממשלה לנושא ".  
לדבריו ,  הממשלה מתמקדת בהשקעה במחקר ובפיתוח  ( מו"פ )  אולם אם היא נעצרת שם ,  היא מעלה את הסיכון שההשקעה תאבד ולא תגיע למימוש . " אומרים שאנחנו מוכרים חברות בשלב מוקדם .  אין ספק ,  שחברות שאין להן יכולת לשווק הן יעד מאוד קל ונוח לרכישה .  הן חברות חלשות ",  הדגיש זיסאפל .  
התאחדות התעשיינים פנתה לממשלה וביקשנ לחדש את הקרן לעידוד השיווק ב-500 מיליון שקל ,  מהם 150 מיליון שקל השקעה ממשלתית והשאר מימון בנקאי בתנאים מועדפים . " צריך להתחיל ,  ולפי הביקוש להחליט אם להגדיל את היקף הקרן ",  אמר זיסאפל . " יש לנו הרבה סטארט אפים ,  שצריכים לעבור לשיווק ,  וזה יעזור להם ".  
לדבריו ,  קרנות ההון סיכון האמריקאיות ,  שהן המשקיעות הגדולות בסטארט אפים ישראלים ,  לא מספקות פיתרון מימוני לשלב הביניים של יציאה לשוק הבינלאומי .  הן לא יצאו עדיין מהמשבר ומקפידות עדיין להשקיע רק בחברות בהן השקיעו כבר ,  שנחשבות טובות יחסית . " זה ידוע ,  שלקרנות אין כסף ",  הדגיש זיסאפל . " תעשיית ההון סיכון בארה"ב עדיין לא התאוששה ,  לא מתחילה לגייס ולא שינתה מודל עסקי ".  

זיסאפל : " המודל של חברות הסטארט אפ נכשל "
 יו"ר איגוד תעשיות ההיי-טק ומבעלי קבוצת רד ,  יהודה זיסאפל ,  קרא לשנות את תרבות חברות ההזנק .  זיסאפל תומך בהקמת קרן יצוא שתסייע גם לחברות היי-טק קטנות לגדול 

