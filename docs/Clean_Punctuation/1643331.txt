לאפשר להם להצביע
מפעם לפעם מתעוררת מחדש השאלה אם להעניק זכות בחירה לישראלים ,  נושאי דרכון ישראלי ,  אשר החליטו להעתיק את מקום מגוריהם לארצות ניכר ,  אם לצמיתות ואם באופן זמני .  זו לא הפעם הראשונה שהנושא עולה ,  ובאופן טבעי ,  הצעות מסוג זה מעוררות סערת רוחות ברמות כאלה ואחרות .  אלה הגרים בישראל ונושאים בדרך כלל בעול השירות הצבאי ,  כולל שירות המילואים ותשלום המסים למדינה ,  חשים שיש בכך קיפוח בלתי הוגן .  הרי מדובר בישראלים אמנם ,  אך כאלה שנטשו את המדינה ואינם משתתפים בעול כמו כולם .  אם כך ,  מדוע שתינתן להם זכות ההכרעה באשר להחלטות הפוליטיות החשובות הקובעות את עתיד המדינה ? 
על פניו זה אכן נראה מאוד לא בסדר .
 אולם למרות זאת אני סבור שהאינטרסים הכוללים של המדינה בחשבון לטווח הארוך ,  ואף לטווח הקצר ,  אכן מצדיקים שנעניק לישראלים בעלי אזרחות ישראלית את זכות ההצבעה בבחירות לכנסת ,  אפילו אם אינם גרים עוד בישראל .
 אגב ,  שאלה עקרונית זו אינה עולה על הפרק רק במדינת ישראל .  היא רלוונטית כיום בכל ארצות המערב .  
למעשה ,  רבות מהדמוקרטיות הליברליות מעניקות זכות הצבעה כזו ,  ויש גם ארצות השוללות את זכות ההצבעה מאזרחיהן הגרים מחוץ למדינה .
 לענייננו ,  ראשית צריך לזכור כי בישראל אזרח המדינה אשר חי בחו"ל ולא ויתר על אזרחותו ,  עדיין נושא בחובה הבסיסית שהמדינה מטילה עליו באופן חד ? צדדי :  חובת השירות בצה"ל .  חובה זו מוטלת אף על ילדי היורדים .  
כלומר ,  מבחינת המדינה הם לא ביטלו את זהותם כישראלים .  הם רק קבעו את מגוריהם במקום השונה מישראל .
 מה עוד שבמדינת ישראל עצמה קיימת עדיין אפליה כבדה בין אזרחיה .  כך ,  למשל ,  יש תושבים שפטורים מחובת השירות הצבאי ,  אך איש לא טוען כי אין הם זכאים להשתתף בבחירות משום שהם פטורים מחובה זו .
 כלומר ,  ההבחנה המתבצעת כיום - הצבעה לפי מקום המגורים - אינה אמורה להיות ההבחנה המכרעת בנוגע לנושא .  

חלק גדול מאותם ישראלים שעזבו את המדינה שייך לאוכלוסיות שתרמו לביטחון המדינה ,  לעיתים אף יותר מאשר אוכלוסיות אחרות המתגוררות בה דרך קבע ,  וחלק גדול מהם שירת בצבא שנים ארוכות ונשא בעול השירות הביטחוני .  
יש לזכור גם כי חלק לא קטן מהם יצא את ישראל על שום ההזדמנויות להן זכה מעבר לים ,  אם במדעי המחקר ,  בחברות היי ? טק ,  בעולם העסקים או באקדמיה ,  ודווקא משום כך למדינת ישראל יש אינטרס משמעותי ביותר לחזק את הזיקה של אוכלוסיות אלה לארץ .
 מובן שהשתתפותם בבחירות תחזק זיקה זו .  ככל שזיקתם למדינה תהיה חזקה יותר ,  הסיכוי שיחזרו לישראל יגדל ,  וחלק מהם אכן חוזרים בפועל לישראל מסיבות כאלה ואחרות .
 סבורני שהצעת החוק לאפשר למי שמועד עזיבתו את ישראל לא עולה על עשר שנים להשתתף בבחירות לכנסת ,  היא הצעה ראויה .  
מותר לנו בהחלט לראות את אלה שלא ויתרו על אזרחותם הישראלית כמי שרוצים להמשיך להיות ישראלים ,  ובתור שכאלה השפעתם על עיצוב המערכת הפוליטית היא מוצדקת .  
בסיכומו של דבר ניתן לומר שאם אנו רוצים באמת להיאבק באפליות בחברה הישראלית ,  עדיף שנפנה את תשומת ליבנו לאפליה הכואבת מאוד של נטל השירות הצבאי ונטל השירות במילואים.אין סיבה לחפש שוויון כביכול דווקא במניעת זכות ההצבעה לכנסת מישראלים שחיים פרק זמן מסוים בחו"ל .
 
לאפשר להם להצביע
nan
