1.7-3.5 מיליון שקל למשפחה ממפוני עזה אינם מספיקים 
 >  >  הקפאת הבנייה בהתנחלויות ביהודה ושומרון עוררה מחאה בקרב הימין ,  וגם תביעות שהוגשו כבר נגד המדינה בגין נזקים שנגרמו למי שהתכוונו לבנות את ביתם בשטחים .  אפשר להיות בטוחים שתביעות אלה הן רק תחילת הדרך .  אם ההקפאה היא רק שלב ראשון לקראת פינוי ביום מן הימים של השטחים לטובת הסכם שלום ,  אז כדאי שהמדינה תכין את פנקס הצ'קים שלה כבר עכשיו .  הניסיון שנלמד מההתנתקות בעזה הוא שפינוי כזה עומד להיות עסק יקר מאוד .  7.1 מיליארד שקל .  זהו תו המחיר האזרחי של ההתנתקות מעזה .  שימו לב - תו המחיר האזרחי בלבד ,  כלומר ,  לא כולל ההוצאה של מערכת הביטחון והמשטרה  ( אלה עלו עוד כ-2.5-3 מיליארד שקל )  .  בתו המחיר האזרחי הכוונה להוצאות ששולמו בגין פינוי האזרחים הישראלים ,  תושביה לשעבר של המועצה האזורית חוף עזה .  מתוך 7.1 מיליארד השקלים ,  4.8 מיליארד שקל הם הכסף שישולם ישירות בפיצויים לכ-8,000-9,000 המפונים .  3.3 מיליארד שקל פיצויים כבר שולמו להם בפועל ,  ועוד כ-1.5 מיליארד צפויים להיות משולמים בהמשך .  הפיצוי הזה משולם ל-1,500 משפחות שהתגוררו בעזה  ( מספר המשפחות בעזה היה קרוב יותר ל-1,800-1,900 ,  אבל לא כולן היו זכאיות לפיצויים )  ,  והוא כולל גם פיצוי בעבור עסקים ,  שרק חלק מהמפונים קיבלו אותו .  המספר המדויק של הפיצוי המשפחתי ,  כפי שפורסם בידי הגוף הממשלתי הממונה על הטיפול במפונים - מנהלת סל"ע ,  הוא 1.7 מיליון שקל שקיבלה כל משפחה זכאית שבנתה את ביתה בעצמה  ( רק 20% מהמשפחות בחרו לעשות כן )  ;  2.2 מיליון שקל קיבלה כל משפחה זכאית שבחרה להצטרף ליישוב חדש במסגרת קהילתית  ( הרוב הגדול של המשפחות )  ;  ו-3.5 מיליון שקל קיבלה כל משפחה חקלאית ,  שהצטרפה ליישוב חדש במסגרת קהילתית .  סכום הפיצוי הממוצע ששולם למשפחה במזומן היה כ-1.5 מיליון שקל .  עם זאת ,  בפועל הפיצוי הכלכלי שקיבלו המפונים מעזה היה בממוצע 2.2-3.5 מיליון שקל למשפחה ,  וזאת מאחר שהמדינה העמידה לרשותם גם קרקעות יקרות מאוד ,  באזורי ביקוש באזור המרכז ,  בשווי של 700 אלף עד 1.4 מיליון שקל לקרקע .  בעבור הקרקעות הללו שילמו המשפחות למדינה רק 250-500 אלף שקל למשפחה .  כל הסכומים המצוינים כאן ,  יש לציין ,  אינם כוללים את הפיצוי העסקי שניתן למי שניהלו עסק שאינו חקלאי בגוש ,  ואינם כוללים את דמי ההסתגלות - חצי שנה עד שנתיים של תשלום משכורת על חשבון המדינה - ששולמו לשכירים שלא הצליחו להשתלב מחדש בעבודה לאחר ההתנתקות .  בתוך הממוצעים הללו ,  יש לציין ,  כלולות גם 127 משפחות שזכו לפיצוי בסיסי של כמיליון שקל לבית ,  וזאת אף שמדובר במשפחות שכלל לא היו בעלות בתים .  אלו הן משפחות שהתגוררו בדיור ציבורי והמדינה החליטה לפצות אותן כאילו היו כמעט בעלות בית ,  מאחר שלמשפחות הללו היתה אפשרות לקנות בעתיד את הדירה השכורה שלהן מידי המדינה .  כך נהפכו שוכרי דירות לבעלי דירות ,  בהינף יד של החלטת ממשלה .  על אף שסכומי הפיצוי למשפחה מעזה היו 1.7-3.5 מיליון שקל ועל אף שהמדינה נעתרה והעמידה לרשות המפונים קרקעות במחיר נמוך כמעט בכל מקום שחפצו בו - לרבות קרקעות באזורי יוקרה כמו חוף פלמחים וחוף נוה ים - ועל אף שהמדינה שילמה משכורת למי מהמפונים שלא הצליח למצוא עבודה ,  כמעט שנתיים רצוף ,  ועל אף שהיא שיכנה את המפונים על חשבונה בדיור זמני  ( קראווילות )  וגם שילמה פיצוי עסקי רחב היקף ,  על אף כל אלה הפינוי הכלכלי מעזה נחשב לכישלון .  5 שנים לאחר ההתנתקות ,  1,200 משפחות עדיין מתגוררות בקראווילות .  אף ש-926 משפחות כבר קיבלו מגרשים לבניית בית קבע ,  רק 250 בונות בפועל את ביתן .  יתרה מכך ,  שיעור האבטלה בין המפונים הוא 16% .  תחושת הקיפוח של המפונים הן עמוקות ,  והכנסת אף מצאה לנכון למנות ועדת חקירה לבדיקת טיפולה של הממשלה במפונים .  בדברי הסיכום של דו"ח הביניים שלה קובעת הוועדה : " הטיפול במפונים היה נגוע בכשלים והמדינה טרם מימשה את חובתה לשיקומם ".  אם 7 מיליארד שקל אינם בגדר  " מימוש החובה "  של המדינה לפינוי של 8,000 איש מעזה ,  יכול האזרח בנימין נתניהו לעשות לבד את חישוב כמה תעלה לו החובה בעבור פינוי של 100-220 אלף איש משטחי יהודה ושומרון .  בכך ,  הכישלון הניהולי של ההתנתקות מעזה עלול להשליך על גורלה העתידי של ישראל .
 
1.7-3.5 מיליון שקל למשפחה ממפוני עזה אינם מספיקים 
nan
