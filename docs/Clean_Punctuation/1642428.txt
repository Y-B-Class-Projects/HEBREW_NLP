פסטיבל סיפורי מספרים
ערב המפגש המרגש של מנצ'סטר יונייטד עם מספר 7 האגדי שלה ,  דייויד בקהאם ,  שגיב ברעם עם הסיפורים הגדולים ,  השושלות המפורסמות ומה שביניהם בנוגע לספרות ששינו את עולם הכדורגל
ההחתמה של מייקל אואן במנצ'סטר יונייטד גררה אינסוף תגובות ודעות .  האם אלכס פרגוסון שוב זכה בלוטו ?  האם החלוץ יחזור לעצמו ?  כמה השפעה תהיה לו על אלופת אנגליה ?  אחרי שהערפל התפזר וכולם הסכימו שצריך לחכות ולראות ,  ניגשו לנתח באנגליה אלמנט נוסף ובעל חשיבות פחותה רק במעט .  אואן קיבל את החולצה עם המספר 7 ובאולד טראפורד לא מדובר בעניין שבשגרה .
 ג'וני ברי ,  מניצולי אסון מינכן ,  היה הראשון שהפך את ה-7 לסימן זיהוי במנצ'סטר יונייטד ,  אבל ג'ורג' בסט היה זה שבאמת הקים את השושלת .  בימיו של הצפון אירי נהגו השחקנים לשאת מספרים על פי תפקודם על המגרש וכך קרה שהוא לבש במדים האדומים את כל המספרים שבין 7 ל-11 ,  אבל הראשון ,  שניתן בדרך כלל לקשר הימני ,  הפך למזוהה איתו מכולם .
 בסט היה תחבולן מבריק ,  שחקן שנע על הגבול בין גאונות לשיגעון ,  לדעת רבים אחד מגדולי הכדורגלנים בכל הזמנים ובוודאי אחד מהכישרוניים בהם .  הכדורגל שהוא שיחק יצק תוכן לספרה שעל גבו וסטיב קופל ,  בריאן רובסון ,  אריק קאנטונה ,  דייויד בקהאם ולבסוף כריסטיאנו רונאלדו ,  הפכו את המספר 7 לסמל ,  לחלק בלתי נפרד מההיסטוריה של מנצ'סטר יונייטד .
 לכאורה נדמה שמה שמתנוסס לשחקנים על גבם הוא בסך הכל מספר ,  עוד אמצעי זיהוי עבור השופט והקהל ביציעים .  אבל אין דבר רחוק יותר מן האמת .  כשביל שנקלי הגדול פרש ממשחק אחרי 16 שנים בפרסטון ,  הוא אמר לטומי דוקרטי ,  שירש ממנו את החולצה מספר 4 : " עכשיו אתה המגן הימני הכי טוב בעולם .  רק תשים את החולצה ותן לה לנוע לבד .  המספר יודע מה לעשות ".  לעתים נראה שהמספרים באמת יודעים יותר טוב מכולם .
 הבחירה של שחקנים במספרי החולצה נובעת לעתים קרובות מאמונה במזל .  ג'ון טרי קיבל את המספר 26 כשעלה לקבוצת הבוגרים של צ'לסי והחליט לא להחליף אותה וביצ'נטה ליזרזו למשל ,  לבש את הספרה 69 הלא שגרתית מכיוון שהוא נולד ב-1969 ,  גובהו היה 1.69 מטר ומשקלו 69 ק"ג .  על כן הסביר שזהו מספר המזל שלו .  באחד מהמקרים המפורסמים ב-20 השנים האחרונות ,  איבן זאמורנו מצא דרך לעקוף את המהמורות שהציבו בפניו אלילות המזל גם אחרי שויתר לרונאלדו על החולצה מספר 9 באינטר .  הצ'יליאני לקח לעצמו את המספר 18 ,  ביקש וקיבל רשות להוסיף סימן חיבור לשתי הספרות החדשות שעל גבו וכך נוצר החיבור 1+8 ,  כשהתוצאה היא כמובן 9 .
 במקרים אחרים ,  בוחרים שחקנים במספרו של שחקן נערץ ,  או אפילו חבר .  כשארונה דינדאן עבר מאנדרלכט ללאנס הצרפתית ,  הוא ביקש ללבוש על החולצה עם הספרות 27 ,  מספרו של חברו הטוב בקבוצה הבלגית ,  וינסנט קומפאני .  עמנואל אדבאיור סיפר פעם שהוא לובש מספר 4 בנבחרת טוגו בגלל שזה היה המספר של השחקן הנערץ עליו ,  קאנו ,  בנבחרת ניגריה .  אפילו אייל גולסה הזכיר את יוסי בניון ,  כשעלה לקבוצת הבוגרים של מכבי חיפה וזכה לקבל את החולצה עם המספר 15 .
 אבל הבחירה במספר היא לא תמיד מחווה ולא תמיד נובעת משיקולי מזל .  כמו במנצ'סטר יונייטד ,  למספר החולצה יש לעתים הילה שעוטפת אותו ,  כמעט חיים משלו .  בהפועל תל אביב למשל ,  שרים האוהדים מדי משחק על גילי ורמוט ש"יש לו מספר מחייב על הגב ",  ה-14 שלבש שלום תקוה .  היכולות הוירטואוזיות של ורמוט ,  ביחד עם הזכרונות מתקוה ,  בהחלט יכולות להוליד מורשת ולכן ניתן בהחלט לומר שמן הראוי יהיה להעביר את המספר הזה לקשר יצירתי אחר ,  אחרי שורמוט יעזוב את וולפסון .  
בדוגמה אחרת ,  בדומה למנצ'סטר יונייטד ,  גם ליברפול החלה מסורת של מספרי 7 .  הספרה שהתנוססה על גבו של קווין קיגאן ,  עברה לקני דלגליש שהגיע מסלטיק אחרי עזיבתו של קיגאן להמבורג ,  וממנו לפיטר בירדסלי .  אלא שהנשיאה הלא מוצלחת של המספר על גבו של נייג'ל קלאף קטעה את התפתחות האגדה .  אבל בניגוד לאגדות המתפתחות ,  מספר מחייב עשוי להפוך גם לנטל .
 בניוקאסל נבנתה הילה סביב המספר 9 .  מג'קי מילברון האגדי ומלקולם מקדולנד בשנות ה-50 וה-70 ,  דרך לס פרדיננד ואנדי קול בעידן המודרני וכלה באלן שירר ,  האחד והיחיד .  כולם היו שחקני נבחרת אנגליה ,  כולם היו חלוצי מטרה שכבשו בצרורות והפכו את הספרה שעל גבם לאייקון . " בניוקאסל ישנה אגדה גדולה אפילו משירר .  אגדה שתמיד ליוותה את הקבוצה ,  גם הודות לאלן עצמו .  אגדה שהופכת שחקנים כמוהו לאגדות .  האגדה של מספר 9 ",  כתב אוהד של הקבוצה ,  שספר 2,440 שערים שרשומים על שמם של אותם החלוצים שלבשו 9 בהיסטוריה של המועדון .
 האחרון שלבש את המספר במדים השחורים-לבנים היה אובמפי מרטינס ,  אבל הוא ירש את חולצתו של שירר בהצלחה מעטה מאוד ועזב בקיץ האחרון לוולפסבורג הגרמנית .  בחצי השנה האחרונה לא ביקש אף שחקן ללבוש את המספר המחייב ,  אבל לפני כשבוע וחצי רכשה הקבוצה את חלוץ קובנטרי ונבחרת אירלנד ,  לאון בסט ,  שסיפר : " כשהראו לי את המספרים הזמינים ראיתי ש-9 פנוי ,  אבל בחרתי ב-20 .  במקום כזה צריך להרוויח את המספר 9 ואני מקווה שאני אעשה זאת בעתיד .  זה לא מספר כמו במקומות אחרים ,  אתה לא יכול פשוט לקחת אותו .  לחולצה הזו יותר מדי היסטוריה ".  
ספרה אחרת שהפכה לנטל מבחינתם של לא מעט שחקנים היא 10 .  פושקאש ואחריו פלה היו אלו שהחלו את האגדה ובהמשך נכנסה ארגנטינה לתמונה .  במונדיאל 1978 החליטו ראשי האלביסלסטה למספר את השחקנים על פי אותיות ה-ABC ,  וכך לבש הקשר נורברטו אלונסו את המספר 1 ,  ואילו השוערים הקטור ביילי ואובלדו פילול לבשו את המספרים 3 ו-5 בהתאמה  ( מריו קמפס לבש 10 ,  גם מפני שהיה העשירי על פי הסדר האלפביתי )  .  במונדיאל 1982 חזרו הארגנטינאים על המעשה ,  אבל שחקן אחד שבר את הרצף האלפביתי ולבש את הספרה 10 .  קראו לו דייגו מראדונה .  באותן שנים כיכב על כרי הדשא באירופה מספר 10 אחר ,  מישל פלאטיני ובשנים הבאות החולצה הזו הפכה לסמל מחייב ,  לעתים מחייב מדי .  
בנבחרת צרפת ,  המספר העגול הוא מושא הערצה של ממש .  ההישגים הגדולים ביותר בהיסטוריה של הטריקולור נרשמו תחת הנהגתם של פלאטיני ושל זינדין זידאן ובתקופה שבין הראשון לשני ,  כשהיורש עדיין לא נמצא ,  כשלה נבחרת ארצם לעלות למונדיאלים ב-1990 וב-1994 .  סידני גובו ביורו 2008 וקארים בנזמה לאחרונה ,  עדיין לא נכנסו לחולצה הגדולה הזו ובמקרה או שלא ,  צרפת היא לא אותה נבחרת מאז פרישתו של זידאן .
 כדי להימנע מהשוואות מלחיצות ובעיקר על מנת לכבד את בעליהן הרוחניים ,  קבוצות ואפילו נבחרות בעולם פשוט בחרו לפרוש בשיא ,  או יותר נכון ,  להפריש .  לפני מונדיאל 2002 ביקשו ראשי ההתאחדות הארגנטינאית לשלוח את הספרה 10 לגמלאות ,  לכבד את דייגו מראדונה ולא להכניס שחקן נוסף ללחץ שמגיע מכיוון גב חולצתו .  הארגנטינאים ביקשו מפיפ"א אישור מיוחד למספר את חולצות 23 שחקני הנבחרת מ-1 ועד 24 ,  אבל ההתאחדות העולמית סירבה ולבסוף אריאל אורטגה היה זה שקיבל את החולצה המחייבת .  
מקבוצות ,  לעומת זאת ,  אין כל מניעה מלשלוח מספרים לפריזר .  באנגליה ,  למשל ,  הוקפא לא מזמן המספר 6 של בובי מור בווסטהאם ,  המספר 6 של פרנקו בארזי כבר לא נגיש במילאן ובנאפולי ה-10 של מראדונה לא זמין .  המספר 11 בקליארי לא יילבש יותר לכבודו של ג'יג'י ריבה וכך גם ה-14 של יוהאן קרויף באייאקס .  במילאן הספרה 3 נגנזה זמנית אחרי פרישתו של פאולו מאלדיני ,  כשהיחידים שיוכלו להפשיר אותה יהיו ילדיו ,  שמשחקים במחלקות הנערים והילדים של הרוסונרי .  
גם במנצ'סטר יונייטד נשמעו לפני כחמש שנים קולות חוזרים ונשנים הקוראים לתלות לעולמים את החולצה מספר 7 לכבודו של ג'ורג' בסט . " זו תהיה מחווה מדהימה ",  אמר אז דייויד בקהאם ,  שכבר שיחק בריאל מדריד ,  אבל עד עצם היום הזה הדבר לא נעשה .  בינתיים האגדה באולד טראפורד חיה ובועטת וכך גם בעוד ועוד קבוצות ונבחרות בעולם .  דבר אחד ניתן לומר בביטחון מלא ,  זה לא רק מספר על הגב .
 
פסטיבל סיפורי מספרים
ערב המפגש המרגש של מנצ'סטר יונייטד עם מספר 7 האגדי שלה ,  דייויד בקהאם ,  שגיב ברעם עם הסיפורים הגדולים ,  השושלות המפורסמות ומה שביניהם בנוגע לספרות ששינו את עולם הכדורגל

