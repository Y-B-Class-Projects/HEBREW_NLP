אף הסבר לא יסביר זאת באמת 
" אין שום קבוצה בעולם שיכולה להתמודד עם הצרות הללו ",  אמר מאמן מאיורקה רק בתחילת העונה .  אז איך ,  עם תקציב רכש של 400 אלף יורו ,  עם עיכוב מחפיר במשכורות ובלי שחקני מפתח שעזבו ,  הוא הפך את החברים של אוואט לאחת מהפתעות העונה באירופה
בשבועות האחרונים לא מפסיקים לחגוג במאיורקה .  חודשי מרץ ואפריל הפכו לקרנבל גדול באי .  קוקטיילים ,  מסיבות ואירועים למכביר הם שגרת יומם של אנשי מועדון הכדורגל ושועי המקום .  לו זר היה נקלע לגדול שבארכיפלג השוכן מזרחית לספרד ,  הוא ודאי היה מניח שהחגיגות הרבות מגיעות לאור הצלחתה של הקבוצה העונה בליגה ,  אלא שזו לא הסיבה .  באי טורחים לציין באדיקות 50 שנים לעליית הקבוצה בפעם הראשונה לליגה הבכירה בספרד ו-94 שנים להיווסדו של המועדון .  חולצה כמו שלבשו שחקני המועדון לפני יובל שנים הונפקה לכל דורש וגולת הכותרת של החגיגות תהיה במשחק הוקרה שייערך בסוף החודש בין ותיקי מאיורקה לוותיקי ברצלונה ,  זכר למשחקה הראשון של הקבוצה  ( נגד בארסה שנגמר ב-0:8 לקבוצה מבירת קטלוניה )  .
 את החגיגות ליכולת המופלאה ולהצלחה של הקבוצה העונה דוחים פרנסי האי עד הישמע הגונג הסופי .  אחרי שנים למודות אכזבות ,  אינספור בעלים ושרלטנים שהתחלפו בפרק זמן קצר מאוד ואי יציבות ,  מחכים באי לסיום העונה כדי לראות האם הקבוצה תעשה את הבלתי ייאמן ותסיים במקום שמוביל לליגת האלופות .  כרגע היא שם  ( מדורגת רביעית )  ,  אבל גם אם בסופו של דבר תסיים מאיורקה במקום נמוך יותר מהרביעי ,  הרי שלעומת שלל הצרות והבעיות שפקדו אותה בתחילת העונה זה עדיין ייחשב הישג כביר .
 את ההצלחה הגדולה של המועדון ניתן להסביר דרך מספר מישורים .  הרצון העז של השחקנים להוכיח שבעיות ניהול לא חייבות לדור בכפיפה אחת עם חוסר הצלחה על המגרש ,  מאמן שחושב מחוץ לקופסה ואצטדיון ביתי שלא מותיר כמעט מקום לסיכוי ליריבות .  כל אלה ,  עם עוד הרבה אמונה ,  הפכו את הקבוצה שדודו אוואט חבר בה לאחת מההפתעות הכי נעימות וגדולות באירופה .
" מלחמה איומה ",  כינו את הכאוס שפשה בתחילת העונה במועדון האדום . " מרטי אסנסיו עושה מה שמתחשק לו ",  רטן המאמן גרגוריו מנזאנו על המנהל בפועל של הקבוצה . " הוא חושב שהוא האלוהים החדש של הכדורגל ,  יושב לו ביציע המכובדים באצטדיון עם החזה נפוח .  מאיורקה רושמת עימו את הפרק השחור ביותר בתולדותיה .  אין שום סגל וקבוצה בעולם שיכולה להתמודד עם הצרות הללו ". 
אז מסתבר שיש כזאת קבוצה ,  וזוהי דווקא מאיורקה עצמה .  על פי כל ההערכות בתחילת העונה ,  הייתה הקבוצה מועמדת בכירה וראשונה לשוב לליגה השנייה .  הבעיות הכלכליות ,  תחלופת הבעלים הסיטונאית בתחילת העונה ,  אי תשלום המשכורות והבלאגן הניהולי ,  הביאו לכדי מצב שאחד השחקנים איים לזרוק מהחלון את בנו של אחד מבעליה המתחלפים של הקבוצה ,  מרטי מינגארו .  מאיורקה איבדה גם כמה משחקניה הטובים ;  השוער מיגל אנחל מויה ,  דויד נבארו ,  חוזה מנואל חוראדו והכוכב חואן אראנגו ,  שעבר לבורוסיה מנשנגלאדבך .  לעומת זאת ,  כל מה שהוציא המועדון הקיץ על רכש הסתכם בסכום הנמוך ביותר בספרד  ( 400 אלף יורו )  על ברונו צ'יינה הפורטוגלי .  במקביל הגיעו מספר שחקנים נוספים בחינם ;  בורחה ואלרו ,  פאולו פזולאנו וחוליו אלברז .
 אבל בכדורגל קורים לא מעט נסים ,  ונדמה שהסיפור של מאיורקה בהחלט נכלל בהגדרה זו .  מהמקום הכי נמוך על הנייר הגיעה הקבוצה כמעט עד המקום הכי גבוה שאפשר בפועל .  בליגה בה מחלקים את סך הקבוצות לשתיים - ריאל מדריד וברצלונה ,  וכל היתר - מאיורקה הרביעית קרובה לכבוש את הפסגה - המקום השלישי .  אחרי 28 מחזורים וכשנותרו 10 מחזורים לסיום ,  למאיורקה 47 נקודות ,  היא מקדימה בשתיים את סביליה ומפגרת בשש אחרי השלישית ולנסיה .  הקלישאה 'ביתי הוא מבצרי' נכונה לגמרי לגביה ,  וההבדלים בין משחקי הבית לחוץ מוכיחים זאת ביתר שאת .  ב-13 משחקי הבית ניצחה ב-12  ( הפסד אחד לסביליה )  ,  בעוד ב-15 משחקי החוץ נוצחה שמונה פעמים  ( ביניהם הפסד משפיל לאחרונה בליגה ,  חרז )  והשיגה 11 נקודות בלבד .
" עמיד ,  אירוני ,  עם עיניים שמשדרות אינטליגנציה ומתחבאות מאחורי משקפיים וחיוך שיודע לשלוח מסרים מדויקים ,  גרגוריו מנזאנו הוא איש שהגיע מלמטה וניצח בכדורגל .  בהחלט לא מאמן שגרתי ",  כך כתב עליו תומאס גונזאלס מרטין בעיתון ABC .  מנזאנו ,  54 ,  הוא בהחלט לא אחד מאותם מאמנים שעשו את הדרך על פי הספר .  עד 1983 הוא בכלל לימד כמורה בבית ספר .  רק אז ,  כשהוא בן 27 ,  פצח בקריירת האימון .  הוא החל את דרכו בקבוצות קטנות מהליגה השנייה והשלישית במדינה ,  עד שאחרי 16 שנים קיבל קידום כשבעונת 1999/2000 קיבל את המפתחות להוביל את ויאדוליד בליגה הראשונה .
 ב-2002/3 הגיע מנזאנו למאיורקה .  הקדנציה הראשונה שארכה עונה אחת בלבד הייתה מוצלחת ביותר כשבסיומה הביא את המועדון לתואר היסטורי  זכייה בקופה דל ריי .  אחרי שלוש עונות מחוץ למאיורקה ,  שב לקדנציה שנייה וכיום הוא נחשב לאדם המזוהה ביותר עם המועדון .
 למנזאנו תואר בפסיכולוגיה ,  והוא עושה בו שימוש מושכל .  ראשית ,  הוא אינו מאמין ,  בניגוד להרבה מאמנים אחרים ,  שחדר ההלבשה צריך להיות  " אזור מלחמה ".  הוא לא אוהב להטריף את שחקניו דרך כתבות ,  פתגמים ושלל אמרות מוטיבציה .  הוא לימד את שחקניו להאמין אחד בשני במגרש דרך תרגולת באימונים בה הם עוצמים את עיניהם ונסמכים האחד על רעהו .  לפני גמר הגביע ב-2003 ,  הוא השתמש בשיטה פסיכולוגית מוכרת - דמיון מודרך .  הוא ביקש משחקניו לעצום את העיניים ,  להתרכז במשחק ולדמיין כיצד הם מנצחים .  זה ,  כידוע ,  עבד .  במהלך ההפסקה באחד ממשחקי הקבוצה נגד ברצלונה הוא ביקש משחקניו לשכב על הרצפה עם הרגליים מונחות על הקיר .  מנזאנו אמר להם ש"אין מה לעשות ,  ברצלונה תבקיע שער מהיר כבר בפתיחת המחצית השנייה ,  אבל החשוב הוא מה שיקרה אחר כך ".  בארסה אכן הבקיעה שער מהיר ,  מאיורקה כבשה שניים וניצחה .
 הפרדוקס הגדול הוא שלמרות האנדרלמוסיה הניהולית ,  הרי שבמגרש הדברים מסתדרים בצורה מופתית .  מאיורקה רשמה את פתיחת העונה הטובה בתולדותיה ,  כשבשמונת משחקי הבית הראשונים נשארה מושלמת עם 22 כיבושים . " התכנסנו כל השחקנים בתחילת השנה והגענו למסקנה שהדרך הטובה ביותר לצאת מהמצב זה לעבוד בצוותא ,  כיחידה ",  הסביר אחד מעמודי התווך של הקבוצה העונה ,  בורחה ואלרו ,  שחזר לקדנציה שנייה בהשאלה מווסט ברומיץ' האנגלית .
 סוד הקסם של מאיורקה נובע לא מעט מהקבוצתיות והיעדר כוכבים בסגל .  שמות לא משחקים תפקיד אצל מנזאנו ואין אצלו היררכיה קבועה . " הבוס נותן הזדמנויות שוות לכולם להוכיח את עצמם ,  אנחנו קבוצה בה כל שחקן מכבד אחד את רעהו ",  אמר הקשר חוליו אלברז .
 גם מריו סוארז יודע מהו הגורם המרכזי להצלחה על כר הדשא . " התוצאות שאנחנו משיגים ",  אמר הקשר , " מגיעות מעבודה קשה ,  הקרבה ואנושיות ,  וכולם בסופו של דבר מייצגים שוויון ".  כשסוארז מדבר על שוויון ,  הוא מתכוון בין היתר לעובדה שלקבוצה אין סקורר שבולט באופן חריג מעל כולם .  את טבלת מלך השערים של הקבוצה ,  שהבקיעה עד כה 45 שערים בליגה ,  מוביל אריץ אדוריץ עם תשעה בסך הכול ,  כאשר 13 שחקנים הבקיעו לפחות שער אחד .
 מנזאנו אוהב כנראה את כאב הראש שיש לו : " ההשקעה והנכונות של השחקנים ,  לא רק במשחקים ,  אלא אם בכל ימות השבוע ,  גורמת לי כל פעם להתחבט מחדש לגבי ההרכב .  כולם ראויים לשחק בגלל המאמץ האישי והקבוצתי שהם משקיעים .  אין ספק ,  אם מישהו רוצה לבחור מקצוע שהוא לא יישן בו בלילות ,  זה להיות מאמן כדורגל ". 
המפתיע בסיפור הוא שהמגרש הביתי של הקבוצה ,  ה'אונו אסטדי' ,  לא נראה כאבטיפוס של אצטדיון מפחיד ,  לפחות על פי מראהו ,  מבלי לדעת את הסטטיסטיקה המצוינת שלו .  רק לפני 11 שנים עברה הקבוצה לאצטדיון החדש ,  שנבנה עבור המשחקים האוניברסיטאיים של פאלמה  ( עיר הבירה של האי )  .  הקהל יושב רחוק יחסית מכר הדשא ועם תכולה צנועה של קצת למעלה מ-23 אלף מקומות זה לא בדיוק האצטדיון שהיית מהמר שיפיל כמעט את כל קבוצות הליגה .
" האונו אסטדי הוא לא האצטדיון המסעיר והרועש ביותר בספרד ",  היטיב לתאר זאת הכתב האנגלי פיל בול ,  שנכח באחד ממשחקיה של הקבוצה בעבר ,  ואף הוסיף : " מעולם לא ישבתי באצטדיון כה שקט כמו זה בכל ספרד .  ראיתי לעתים אווירה מרגשת יותר במסיבת תה שאחרי לוויה .  לא ראיתי נפנוף בדגל ולא עידוד כמו שאפשר לראות בראמון סאנצ'ז פיחואן הרועש של סביליה .  למעשה ,  היה לי קשה להבחין האם הצופים הם אוהדי מאיורקה או הקבוצה האורחת ". 
אבל עם הצלחה מוכחת אי אפשר להתווכח ,  והאונו אסטדי ,  אחרי הסנטיאגו ברנבאו של ריאל מדריד והקאמפ נואו של ברצלונה ,  הוא האצטדיון שהכי קשה להוציא בו נקודות בספרד .  המבחן האמיתי של הקבוצה ב-10 המחזורים האחרונים יהיה גדול מתמיד ,  לגבי העונה בכלל ולגבי המבצר שלה בפרט .  ייתכן ששמירה על הבית ,  כפי שעשתה עד כה הקבוצה בצורה כמעט מושלמת ,  תספיק למאיורקה .  העניין הוא שבששת משחקי הבית שנותרו לה היא תארח את שלוש הראשונות .  ביום שבת זה מתחיל עם ברצלונה .
 
אף הסבר לא יסביר זאת באמת 
" אין שום קבוצה בעולם שיכולה להתמודד עם הצרות הללו ",  אמר מאמן מאיורקה רק בתחילת העונה .  אז איך ,  עם תקציב רכש של 400 אלף יורו ,  עם עיכוב מחפיר במשכורות ובלי שחקני מפתח שעזבו ,  הוא הפך את החברים של אוואט לאחת מהפתעות העונה באירופה

