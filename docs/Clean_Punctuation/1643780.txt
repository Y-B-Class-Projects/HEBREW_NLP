 " חוק גנדי ":  בלי פוליטיקלי קורקט
במוזיאון ההנצחה היפהפה שהקימה עיריית ניו דלהי בבניין שבו נרצח ,  בינואר 1948 ,  מהטמה גנדי ,  תלויה קריקטורה ממוסגרת ובה נראה המנהיג ההודי יושב על הארץ ,  בתנוחת הרגליים המשוכלות שהיתה אופיינית לו ,  ולידו עומד לוחם זכויות השחורים האמריקני מרטין לותר קינג ,  שנרצח 20 שנה אחריו . " הדבר המצחיק ",  אומר גנדי לקינג בכיתוב שמתחת לציור , " הוא שהם באמת חושבים שהם הצליחו להרוג אותך ". 
גם רוצחיו של רחבעם זאבי ז"ל ,  שהכינוי  " גנדי "  דבק בו מצעירותו ,  לא הצליחו להרוג אותו .  במובן מסוים ,  ממש כמו במקרהו של יצחק רבין ז"ל ,  העובדה שהוא נרצח אף סייעה בהאדרת דמותו ומורשתו . 
" איננו אלא עוברי דרכים ",  מצוטט גנדי המקורי על קיר מוזיאון ההנצחה בבירת הודו . " אנחנו שוהים כאן רק כמה ימים .  אחר כך איננו מתים ,  אלא פשוט חוזרים הביתה ". 
מתברר שדווקא מי שמפעל חייו נגדע זוכה ,  לפעמים ,  להישאר כאן יותר מ"כמה ימים ".  
חוק חדש ,  המשווה בין ההשקעה בהנצחת פועלו של רחבעם זאבי לבין זו של יצחק רבין ,  זכה שלשום בתמיכתה של ועדת השרים לחקיקה .  
על פי החוק הזה ,  שהציע ח"כ דוד רותם מישראל ביתנו תחת הכותרת  " חוק גנדי ",  יושקעו גם בהנצחת רחבעם זאבי 6.5 מיליון שקלים בשנה .  יוקם מרכז להנצחת פועלו ומורשתו של השר לשעבר ,  ובו יפעלו ,  בעזרת התקציב הזה ,  מכון לחקר תחומי ידיעת הארץ וההיסטוריה של עם ישראל וכן ספרייה .
" גנדי היה אלוף בצה"ל ,  איש דגול ,  ציוני גדול ושר בממשלה ",  נימק רותם את הצעתו .  
הוא אף הזכיר כי אחרי הרצח ,  שבוצע בידי מחבלים ערבים באוקטובר 2001 בירושלים ,  כבר חוקקה הכנסת חוק שמטרתו להנציח את זכרו של השר המנוח ו"להנחיל לדורות ",  כפי שניסח זאת אתמול אחד העיתונים , " את פועלו ואת מורשתו השנויה במחלוקת ". 
אלא שחוק זה לא ממש יצא לפועל מאז ,  והחוק החדש בעצם נועד להשוות את תנאי ההנצחה והפעילות לתנאים שמהם  " נהנים "  יצחק רבין ומנחם בגין .  
ספק אם יש הצדקה של ממש לכל שלושת מרכזי ההנצחה הגרנדיוזיים הללו ,  וספק אם העובדה שהמדינה כבר מבזבזת כספים רבים על מרכז הנצחה לרבין מצדיקה בזבוז כספים לא פחות רבים על מרכז ע"ש גנדי ,  במין ניסיון מגוחך להשוות בין שני האישים או  " לאזן ",  כביכול ,  בין הימין הישראלי לבין השמאל .  
פעילות ראויה ,  שמטרתה החדרת ערכי הציונות ומורשת ארץ ישראל ,  הן אפשר לארגן בכל מקום שהוא ,  וגם ללא כל הראוותנות הפוליטית הזאת המתחפשת להנצחת נרצחים .  
לשיא הגיחוך הביאה את הדברים תנועת ש"ס ,  כאשר כמעט הצליחה בשבוע שעבר להעביר - כנראה בתשובה ל"חוק גנדי "  של ישראל ביתנו - הצעת חוק להקמת מרכז הנצחה דומה ,  בהשקעה כספית זהה כמובן ,  לזכרו של הבאבא סאלי .  
וכי מדוע ייגרע חלקה בעוגת ההנצחה הלאומית רק משום שמנהיגה הרוחני לא מת בנסיבות טרגיות ,  כי אם נפטר מן העולם הזה בשיבה טובה ? 
ובכל זאת ,  אם החוק להנצחת רחבעם זאבי אכן יתקדם בערכאות הכנסת בהצלחה ובסופו של דבר יביא להקמת  " מרכז גנדי "  נאה ויוקרתי ,  יש לקוות שלא יטופחו במרכז זה רק אותם הצדדים של גנדי שנחשבים  " ראויים "  להנצחה לאומית רחבה .  
האיש היה אוהב ספר ,  בקי גדול בגיאוגרפיה ובהיסטוריה של ארץ ישראל ועם ישראל ולוחם חירות בעל מסירות נפש אמיתית למען הכלל .  אבל היתה לו גם  " מורשת שנויה במחלוקת ",  שאי אפשר להפריד אותה מכל אלה .  
אם כבר משקיעים ומקימים ומפעילים ,  כי אז בדיוק כמו יצחק רבין ,  שמורשת ה"שטחים תמורת שלום "  שלו שנויה גם היא במחלוקת ובכל זאת אין מחביאים אותה מאחורי כל מיני סופרלטיבים פוליטיקלי קורקטיים - זכאי גם חברו ויריבו הפוליטי ,  רחבעם זאבי ,  שחזונו יילמד ולא יוצנע באיזשהו מדף אחורי ונידח בספרייה המפוארת שתישא את שמו .

" חוק גנדי ":  בלי פוליטיקלי קורקט
nan
