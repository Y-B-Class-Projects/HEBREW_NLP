קשטן נגד גוטמן ,  ראש בראש
היום כבר מותר לשאול :  האם אלי גוטמן הצליח לעקוף את ההישגים ,  המעמד וההשפעה של דרור קשטן בהפועל תל אביב .  פעם אסור היה לדבר על זה ,  אבל כעת לגוטמן יש מספיק קבלות כדי לקרוא תיגר על המעמד ההיסטורי של מאמן בני יהודה בימיו המפוארים באדום
קשטן בנה את האוטוריטה שלו דרך כוחו מול ההנהלה .  השוו אותו לפרגוסון ,  כינו אותו אבא ונתנו לו יד חופשית לעשות מה שהוא רוצה מתי שהוא רוצה .  לקבוצה זה נתן יציבות ,  למועדון זה העניק זהות ,  אבל למעט הדאבל והמסע המוצלח באירופה ,  הפועל תל אביב לא לקחה תארים משמעותיים .
 גוטמן ,  לעומתו ,  בנה את המעמד שלו בצורה הרבה יותר קשה ,  והצורך שלו להוכיח את עצמו כל הזמן מחדש ,  סידר להפועל תל אביב מאמן רעב ,  מאמן שכל הזמן חייב לספק קבלות לבוסים .  וזה הצליח .  אם קשטן הגיע להפועל תל אביב כמאמן הכי טוב והכי מעוטר בארץ ,  גוטמן הגיע אחרי קריירה בעייתית שאיבדה כיוון ובנה את עצמו לאט לאט ולמעשה ,  עד היום ,  לא הוחתם פעם אחת על חוזה ארוך טווח .  כמו הקבוצה שירש מגיא לוזון ,  גם הוא עלה עקב בצד אגודל מהמקום האחרון למעמד שקשטן מעולם לא הביא את הפועל תל אביב אליו  הקבוצה הטובה בארץ ללא עוררין .  מיותר לציין אילו דברים עוללה לגוטמן הנהלת הפועל תל אביב והאם בכלל זה יכול היה להתקיים בעידן קשטן ,  מיותר גם לציין מי מנצח בסעיף הזה .  ובכל זאת :
 0:1 לגוטמן
קשטן מעולם לא התחנף לאוהדי הפועל תל אביב .  הוא חימם את ליבם באמצעות קרירותו ,  ללא מילים זולות ומחוות מיותרות .  קשטן קנה את אוהדי הפועל תל אביב גם בעזרת החזרת השליטה בדרבי התל אביבי ,  ולמרות הקרירות שהתבטאה בצורה בה נפרד מהמועדון ,  הפועל תל אביב מיהרה לחבק אותו להיסטוריה שלה ולהפוך אותו לסוג של סמל ,  למרות שקשטן עבר כבר בבית"ר ירושלים ומכבי תל אביב .  
גוטמן ,  לעומתו ,  היה חייב את הקהל של הפועל תל אביב בהתחשב במצבו בדעת הקהל הכלל ארצית ,  והצליח לבסוף לחבר את האוהדים אליו .  הוא בקשר עם האולטראס ,  מנהל עם אוהדים שיחות טלפון ותמיד מחפש דרכים לפרוט על מיתרי ליבם בראיונות או במחיאות כפיים .  זול ?  כן ,  אבל גם אפקטיבי .  גוטמן הצליח לגייס את האוהדים להגן עליו מפני הבעלים ,  אבל יותר גדול מזה :  הוא הצליח להשכיח את הנעליים הגדולות של קשטן ,  אותן חשבנו שייקח עוד הרבה זמן עד שמישהו יוכל למלא .  פעם קשטן היה האבא ,  היום הוא אולי הסבא ואף אחד כבר לא מתגעגע אליו .  יש סטנדרטים חדשים במועדון ,  יש רוח מקצועית חדשה והרבה יותר בריאה ופחות חשדנית .
 0:2 לגוטמן
בעיקרון ,  זה מסתמן כמו עוד ניצחון לגוטמן .  קשטן הרי קיבל קבוצה חצי מוכנה מאלי כהן ורק קידם אותם צעד או שניים קדימה .  את הצעירים הוא קיבל גם כן מאלי כהן ,  כחלק מקבוצה ששמה את המשבר ההיסטורי שלה מאחוריה ,  עם עונת אליפות של שרוכים ועם גביע .  הוא קיבל את בלילי ,  סימרוטיץ' ,  גרשון ,  אודי ,  ועם שינויים קלים אך משמעותיים הפך אותך לאלופים .
 גוטמן ,  כידוע ,  קיבל קבוצה מפורקת ,  ובנה אחת חדשה לגמרי בדם ליבו .  בניגוד לקשטן ,  הריענון בסגל לאורך השנים היה הרבה יותר מוצלח .  את כל מה שתינוקות קשטן עשו ,  עשה ערן זהבי אחד .  אפשר להתווכח מעכשיו ועד מחר ,  אבל כל שחקן שהגיע להפועל תל אביב והצליח ,  התקדם בזכות גוטמן .  אצל קשטן אחוז השחקנים שנעצרו היה רב יותר .  נאתכו ,  ידין ,  שכטר ,  ורמוט ,  דה סילבה  חלקם פרצו ,  חלקן השתקמו אצל המאמן .  גוטמן ישאיר בקיץ לא פחות משבעה שחקני נבחרת שאמורים להצעיד את הפועל בשנים הבאות אם לא יעזבו לאירופה .
 ובכל זאת ,  קשטן לוקח את הסעיף הזה בנקודות ,  ממש בציפורניים :  עדיין ,  הסגל שעמד לרשותו בעונת הדאבל היה חלש יותר מזה שגוטמן קיבל כדי להחזיר את הצלחת לוולפסון .  גוטמן קיבל קבוצה לא זולה בכלל ,  שהיתה לדעת רבים הטובה בארץ .  קשטן קיבל קבוצה של אנדרדוג ,  ולקח תואר בניגוד לציפיות .  
1:2 לגוטמן
אם יש משהו משותף לקשטן וגוטמן זה הדאבל .  אצל גוטמן זה הגיע אחרי תהליך ארוך ,  אצל קשטן בפריצה סוחפת .  לקשטן היתה בעיה עם מכבי חיפה של רוסו ,  פראליה ,  בניון ויעקובו ,  בעוד שהבעיות שחיכו לגוטמן אחרי התואר הכפול לא דמו לכך .  מי ?  מכבי תל אביב של גולדהאר ?  הליגה כיום הרבה יותר חלשה ,  אבל קשה להחליט מי מנצח בסעיף הזה מסיבה אחת :  גוטמן עדיין הצליח לשמר בעונה השנייה את המעמד של הפועל תל אביב כקבוצה הטובה בארץ ,  מעמד שהפועל לא שמרה יום אחד אחרי הזכייה בדאבל .  קשטן לא מנע מגרנט אליפות ירוקה כבר בעונתו הראשונה בחיפה ,  עליונות שאם גוטמן יצליח לשמר גם בסוף העונה ,  ההשוואות שלו לא יהיו מול קשטן אלא מול דוביד שוויצר .  
עדיין 1:2 לגוטמן .
 קשטן הגיע להישג חד פעמי גדול יותר  רבע גמר גביע אופ"א .  הוא ניצח קבוצות גדולות יותר ,  אבל צמד המילים 'ליגת האלופות' מעביר את הנקודה בסעיף הזה לגוטמן ללא תנאי .  קשטן ,  חשוב לזכור ,  הצליח רק בעונה אחת באירופה ובשאר נכשל .  לגוטמן זו עונה שנייה ברציפות עם קבלות באירופה .  גוטמן שילב עונה חלומית באירופה ובישראל ,  בעוד קשטן לא הסתדר בשתי המסגרות ולא הוביל את הפועל תל אביב אל הארץ המובטחת של ליגת האלופות .  ההיסטוריה תזכור את שניהם ,  כמובן ,  אבל תזכור מעט יותר את גוטמן .  
1:3 לגוטמן
קשטן היה איש אהוב מאוד בהפועל תל אביב .  הצוות המקצועי סגד לו ,  אבל קשה לשכוח שהוא לא טיפח יורש תחתיו ולא נתן לאף אחד להתקרב לעמדות כוח .  הסכסוך עם שלום תקווה הוא רק דוגמה לכך ,  והחיפושים הכואבים אחר יורש בעקבות לכתו הן כתוצאה מכך .  גוטמן ,  מנגד ,  מטפח את אבוקסיס .  הוא מכנה אותו 'פפ' ,  מגדיר אותו כמאמן הבא של הפועל תל אביב ,  וגם אבוקסיס החל לעבוד בכיוון מבלי לחשוש לאיזו פגיעה רגשית אצל גוטמן .  איכשהו ,  נראה שהפרידה של גוטמן מהפועל תל אביב תהיה קלה יותר מזו של קשטן ,  ולו רק בגלל האחריות שידע להעביר לאבוקסיס .  
1:4 לגוטמן
שלא תטעו .  את מה שקשטן נתן להפועל תל אביב אף כתבה לא תוכל לקחת .  יתרה מזו ,  כשבוחנים תהליך היסטורי ,  אין גוטמן בלי קשטן .  קשטן שינה לעד את הפועל תל אביב והעביר את המועדון ההסתדרותי ,  הלוזרי ,  אל עבר שנות ה-2000 והגדיר מחדש את ערכי המועדון .  גוטמן ,  כפי שהכתבה רומזת ,  השיג יותר מקשטן ,  ולא מן הנמנע שימשיך על אותו מסלול לעבר הנבחרת .  בתקווה שיצליח שם מעט יותר .
 
קשטן נגד גוטמן ,  ראש בראש
היום כבר מותר לשאול :  האם אלי גוטמן הצליח לעקוף את ההישגים ,  המעמד וההשפעה של דרור קשטן בהפועל תל אביב .  פעם אסור היה לדבר על זה ,  אבל כעת לגוטמן יש מספיק קבלות כדי לקרוא תיגר על המעמד ההיסטורי של מאמן בני יהודה בימיו המפוארים באדום

