גובר החשש להתמוטטות חברת התקליטים EMI ;  פינק פלויד וקווין במגעים לעבור חברה
במקרה של חדלות פירעון EMI תעבור לשליטת בנק סיטי ;  וורנר מיוזיק של אדגר ברונפמן מועמדת מובילה לרכישתה
עסקת רכישת emi הבריטית ,  חברת התקליטים הרביעית בגודלה בעולם ,  על ידי טרה פירמה ,  חברת ההשקעה הפרטית של המשקיע הבריטי גאי הנדס ,  עלולה להתמוטט - וכתוצאה מכך תעבור החברה לידי בנק סיטי שמימן את העסקה .  בה בעת ,  ממשיכים אמנים החתומים בחברה לזנוח את החברה ,  ולהקות פינק פלויד וקווין עשויות לעבור לחברת תקליטים אחרת לאחר כארבעים שנים בהן יצאו תקליטיהן בחברה ,  דיווחה סוכנות הידיעות בלומברג .  טרה פירמה ,  אשר רכשה את emi תמורת 2.4 מיליארד ליש"ט  ( 3.6 מיליארד דולר )  בשנת 2007 - שיאה של בועת הרכישות הממונפות - צריכה לגייס 120 מיליון ליש"ט  ( 179 מיליון דולר )  כדי להימנע מלהגיע לחדלות פירעון .  במקרה שהחברה תגיע לחדלות פירעון ,  צפויה השליטה בה לעבור לידי בנק סיטי ,  שמימן את העסקה ואשר לו חייבת טרה פירמה יותר משלושה מיליארד ליש"ט . " ככה חברה מתמוטטת ",  אמרה קלייר אנדרס ,  לשעבר מנהלת בכירה בחברת emi וכיום מנהלת חברת מחקר הבידור והמוסיקה אנדרס אנליסיס .  לדבריה ,  מתחרותיה של emi ,  יוניברסל מיוזיק ,  סוני מיוזיק ווורנר מיוזיק ,  ככל הנראה מנסות לשכנע אמנים החתומים בחברה לעבור אליהן .  במקרה ש-emi תעבור לשליטת סיטי ,  עשוי הבנק למכור את החברה לאחת מחברות התקליטים הגדולות בעולם ,  לפי הערכות אנליסטים .  באחרונה רבו ההערכות כי הרוכשת עשויה להיות חברת וורנר מיוזיק של אדגר ברונפמן .  וורנר מיוזיק ניסתה לרכוש את emi בשנת 2007 אולם הפסידה בסופו של דבר במאבק הרכש לטרה פירמה של גאי הנדס .  בחודש שעבר ,  אמר ברונפמן כי אין הצדקה רגולטורית למנוע מוורנר מיוזיק ,  חברת התקליטים השלישית בגודלה בעולם ,  לרכוש את emi .  מנהלי פינק פלויד וקווין מקיימים מגעים עם חברות תקליטים אחרות לגבי אפשרות לזנוח את emi ולעבור אליהן ,  על רקע חששות ליציבותה הפיננסית של emi ,  אמרו מקורות המקורבים למגעים ,  דיווחה בלומברג .  פינק פלויד הצטרפה ל-emi בשנת 1967 וקווין הוחתמה בראשונה בחברה ב-1972 .  emi ,  שעל האמנים שאת תקליטיהם היא מוציאה נמנים רובי ויליאמס ,  קולדפליי והביטלס ,  הודיעה היום במפתיע על עזיבתו של מנהל חטיבת ההקלטות שלה ,  אליו לאוני-סקטי ,  לאחר פחות משנתיים בתפקיד .
 
גובר החשש להתמוטטות חברת התקליטים EMI ;  פינק פלויד וקווין במגעים לעבור חברה
במקרה של חדלות פירעון EMI תעבור לשליטת בנק סיטי ;  וורנר מיוזיק של אדגר ברונפמן מועמדת מובילה לרכישתה

