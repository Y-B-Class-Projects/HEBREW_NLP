דחילאק ,  יא סתומים :  רק ברקו
אחרי חודשים של בורות ,  החלטנו להצטרף בשבועות הקרובים לקמפיין המוצדק למינויו של איל ברקוביץ' למאמן הנבחרת .  אנחנו ראויים לו
זקני ההתאחדות אינם זוכרים מבוכה כזו :  נותרו שבועות ספורים עד למינוי המאמן הבא של נבחרת ישראל בכדורגל ועדיין אין מועמד מוביל לתפקיד .  הבעיה אינה כל כך בהיצע הדל ,  כמו בצל הכבד שמטיל העשור האחרון של הנבחרת  הקדנציה האנמית של ריצ'רד נילסן ,  הכדורגל הרקטלי של גרנט והסיוט המתמשך עם דרור קשטן .  העובדה שהנבחרת לא הצליחה להתקדם תחת אלוף אירופאי ושני המאמנים הישראלים הבכירים והמעוטרים ביותר ,  גרמה לבכירי הענף לאבד אמון בתהליך מסודר ורציונלי .
 לתוך התוהו ובוהו הזה ,  נכנס לפני שנה שחקן העבר המהולל והפרשן יוצא הדופן איל ברקוביץ' . " ברקו "  הודיע שהוא רואה עצמו מועמד לאימון הנבחרת והסתייע בכמה מחבריו בתקשורת הספורט שניהלו מסע יחסי ציבור למען בחירתו .  למרבה הצער ,  מקורביו של ברקוביץ' העניקו לו שירות דוב ופגעו אנושות בסיכוייו לזכות בתפקיד .  הם התמקדו במאפיינים שאין להם דבר עם כדורגל ,  כמו פופולריות בקרב גולשים באינטרנט , " אהבה לנבחרת "  ו"דוגריות ".  המחדל החמור ביותר שלהם היה חוסר ההתייחסות המוחלט למגרעות הידועות של ברקוביץ' .  במקום להתמודד באומץ וביושר עם טענות לגבי חביבם ,  הם העדיפו להתעלם .  הציבור הגיב בחוסר אמון ,  לוזון ואנשיו איבדו עניין וברקוביץ' הפך ממועמד לקוריוז .
 רגע לפני הדקה התשעים ,  החליטה מערכת וואלה !  ספורט לצאת לנסיון אחרון לתקן את המעוות .  לאיל ,  אחד מטובי השחקנים שיצאו מקרבנו ,  מגיעה הזדמנות הוגנת להתמודד על המשרה מס' 1 בכדורגל הישראלי .  כדי לשכנע את מי שטרם עמד על איכויותיו המיוחדות של ברקו ,  נתמודד באומץ ובכנות עם האתגרים שמציבה הדמות המרתקת הזו :  גסות הרוח ,  השטחיות ,  האלימות ,  היעדר ממלכתיות ,  הסכסוכים התכופים עם שחקנים ומאמנים ,  שיקול הדעת הלקוי שהפך את הקריירה הבינלאומית שלו להחמצה מתמשכת ,  רשימת תארים דלה להפתיע שעומדת מאחורי ההתפארות ב"ווינריות ",  ההערכה העצמית המופרזת שנשמעת לעתים על גבול הפתולוגיה ,  האנוכיות ,  השפה הדלה ,  הראוותנות ,  חוסר הלויאליות ,  האוטוביוגרפיה המביכה ,  הטעם הבעייתי בנעליים ..  .  עם כל אלה ועוד ,  נתמודד כאן בשבועות הקרובים .  נפרק את המוקשים ,  נדגיש את היתרונות ונשכנע אתכם ואת המושכים בחוטים שאיל ברקוביץ' יכול להצעיד את נבחרת ישראל למקום הראוי לה .  הישארו איתנו ,  יהיה מרתק ! 

דחילאק ,  יא סתומים :  רק ברקו
אחרי חודשים של בורות ,  החלטנו להצטרף בשבועות הקרובים לקמפיין המוצדק למינויו של איל ברקוביץ' למאמן הנבחרת .  אנחנו ראויים לו

