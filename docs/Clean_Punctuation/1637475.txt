השופטים :  פגיעה בביניש כמו לפגוע בנו
נשיאי בתי המשפט בישראל התכנסו לישיבה מיוחדת בעקבות השלכת הנעל לעבר נשיאת ביהמ"ש העליון אתמול . " זוהי פגיעה במערכת המשפט בכללותה ,  המהווה חלק מאושיות הדמוקרטיה בישראל "
  ( צילום :  יצחק סברדלוב ,  עריכה :  דורון שטיין ,  קריינות :  אילן שניג ) 
נשיאי בתי המשפט בישראל התכנסו היום  ( חמישי )  לישיבת חירום מיוחדת על רקע השלכת הנעל לעברה של נשיאת העליון דורית ביניש אתמול במהלך דיון בירושלים .  הנשיאים ביקשו להביע תמיכה אישית בביניש בעקבות האירוע החמור ולחזק את ידיה : " הנשיאים רואים באירוע זה של פגיעה בסמל מסמלי המדינה ,  משום פגיעה במערכת המשפט בכללותה ,  המהווה חלק מרכזי מאושיות הדמוקרטיה במדינת ישראל ",  נכתב בהצהרתם המשותפת .
 מוקדם יותר שיגרה ביניש עצמה מסר לעמיתיה השופטים בו כתבה : " דאגתכם היא דאגתי  אני שותפה לחשש מפני האווירה הכללית שפשטה במקומותינו ומתופעות של אלימות כלפי שופטים ,  כלפי אישים במגזר הציבורי וכלפי כל אדם ואדם .  לצערי ,  אוכפי החוק והשופטים במיוחד חשופים היום יותר מתמיד לסיכונים .  אולם ,  כפי שחשה אנוכי ,  וכעולה גם ממכתביכם ,  איננו נרתעים מפני חובתנו לעשות מלאכתנו ולתרום לשיפור האווירה והוקעת האלימות ". 
בתוך כך ,  הוגש הבוקר לבית משפט השלום בירושלים כתב האישום כנגד התוקף עצמו ,  פיני כהן ,  תושב העיר בן 52 .  כהן מואשם בתקיפה שגורמת לחבלה של ממש ,  היזק בזדון ובזילות בית המשפט .  נשיאת בית משפט השלום שולמית דותן האריכה את מעצרו של כהן בחמישה ימים .  
הוא סיפר בחקירתו כי ביצע את המעשה כנקמה על פסיקת בית המשפט לענייני משפחה נגדו והביע חרטה על המעשה .  בתוך כך ,  הודיעו נשיאי בתי המשפט בישראל על החלטתם לקיים מפגש חירום בעקבות תקרית השלכת הנעליים לעברה של השופטת ביניש .  המפגש יתקיים היום בבית המשפט העליון .
 לשוטרים סיפר כהן כי השופטת  " מיררה את חייו במשך זמן ממושך ולכן החליט לנקום בה ".  כשהשליך התוקף את נעליו צעק לעבר ביניש , " מושחתת של פיליפ מרכוס ",  כהן חשוד גם כי איים על השופט מרכוס ,  המכהן בבית המשפט לענייני משפחה בירושלים ודן בעבר בתיק בעניינו .
 עדכון ראשון :  19:53

השופטים :  פגיעה בביניש כמו לפגוע בנו
נשיאי בתי המשפט בישראל התכנסו לישיבה מיוחדת בעקבות השלכת הנעל לעבר נשיאת ביהמ"ש העליון אתמול . " זוהי פגיעה במערכת המשפט בכללותה ,  המהווה חלק מאושיות הדמוקרטיה בישראל "
 
