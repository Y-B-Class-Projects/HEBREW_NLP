פשרה שהיא לא פשרה
הקומפקטית החתיכה של סיאט עברה מתיחת פנים וצוידה בתיבה ידנית .  האם זו חלופה ספורטיבית טהורה ,  או עוד תוצר ביניים מעורפל ? 
אף אחד לא אוהב ליפול בין הכיסאות .  מי צריך כל מיני סערות נפש והתחבטויות ?  לאן אני שייך ?  מה רוצים ממני ?  איך מתקדמים ?  לא קל להתמזג בתוך קהילה שיכולה להיות מוגדרת ולא למצוא בה את מקומך .  דוגמא טובה לכך תהה בתוך קונצרן פולקסווגן למשל .  בית רב-מותגים בו חטיבות הליבה ביניהן פולקסווגן עצמה ,  סקודה ואודי ,  ליקטו לעצמן חוג לקוחות מסוים .  אבל דווקא סיאט שלפרקים נדמה שאצלה הכול מאורגן ברוח צעירה ,  עדיין קצת מבולבלת .  
הדור השני לסיאט לאון  ( 2005 )  ,  דבק בנוהל המוכרז בקונצרן שמתבסס על חלוקת מכללים משותפים .  אבל כדי להתנתק מהקיפאון הצורני שכרה סיאט את שירותיו של המעצב וולטר דה-סילבה  ( אלפא-רומאו לשעבר )  שנטל את המכחול לידיו ושינה  ( כמעט )  את כל מהותה של המכונית .  התוצאה הסופית עוררה מעט מחלוקות ;  הלאון נאה ,  מעוגלת וגבוהה ,  ועל כן נוצר חוסר סדר בינה לבין בנות המשפחה - אלתיאה וטולדו שדומות לה בקווי המתאר .  
בשנה האחרונה סיאט החליטה לשייף ללאון את הקצוות .  גרסאות שריריות כמו קופרה ו-FR נבראו לגרוף נתח חשוב בקבוצת הספורטיביות יחד עם GTI דור חמש ושש .  גם מכונית המבחן שלנו היא צאצא לסוג של פילוח שסיאט מנסה להשתלט עליו מול פולקסווגן גולף .  תחשבו עליה כמעין לאון טורבו ספורטיבית בערבון מוגבל ,  שמנווטת בשטח הפקר בין שחור ולבן .  אז מה היא בעצם מנסה לרמוז ,  ולמי היא מיועדת ? 
מהפכות ויזואליות גדולות לא תמצאו בלאון ב-2010 .  השינויים בולטים לעין רק אם מתקרבים ומודדים במילימטרים לאן מתחו את בתי התאורה בשני הקצוות .  היא בהחלט טעונה וכעוסה בזכות ההופעה הספורטיבית הטבעית שלה שמלווה אותה כבר 4 שנים .  היא גם אגרסיבית במינון הנכון בלי להפגין רכות ,  ובמיוחד בחלק האחורי ובסמוך לקורה C לצד ידיות הכניסה החבויות .  להוציא אלמנטים אלו ,  אפשר לקבוע שזו אותה הגברת בשינוי כמה רכיבים לא משמעותיים .  
תא הנוסעים מרשים באיכותו ,  אבל קצת עירום לטעמנו באופן החלוקה .  מכונית המבחן הגיעה במפרט Style' אקסלנס' שכולל מגוון מכשורים כמו גג-חשמלי ,  פנסי ערפל ,  מראות צד-מחוממות ועוד כל מיני פריטים משלימים .  פיזור המתגים מרכז את מרבית הפקדים על גלגל ההגה ובאזור התפעול הקרוב של הנהג .  מול עיניו פרוש לוח המחוונים המוכר המשרת גם את האיביזה ושכנותיה ,  בעל פיצול של שלושה חישורים וצג דיגיטלי משמאל למד סל"ד ממורכז .  בקרת השמע והשליטה על מחשב הדרך נעשית במקביל דרך הלחצנים על גלגל ההגה ,  וכן בקרת השיוט מופעלת בדחיפת מנוף זעיר בצד ידית המחוונים .  
הקונסולה המרכזית מאוד פשוטה - הן בהנדסת האנוש ,  והן בעומס המערכות .  שתי הבקרות המרכזיות - השמע והאקלים ,  מתפצלות ביניהן ומאפשרות הפעלה נגישה ונוחה גם אם הן טיפה פחות מתחנפות .  מיזוג האוויר למשל חסר את התצוגות הדיגיטליות המושתלות בכלי-רכב בקבוצת הקומפקטיות .  שני בוררים פשוטים ומעליהם שורת הפקדים הרגילה לסירקולציה וכוונון מסדרים לכם את הטמפרטורה באוטו .  
מערכת השמע  ( MP3 )  אף היא די חביבה .  הצג המרכזי אדמדם וגדול ,  ומתיר חילוף נוח ומהיר בין יציאות השמע  (  USB )  .  האיכות הווקאלית מעולה וזאת תודות לרמת האטימה המוקפדת ומסכת המשטחים שנותנת תמיכה עבה לכל ז'אנר מוסיקלי שיבקש לפרוץ דרך 6 הרמקולים .  
המושבים מספקים תמיכה מעולה לכל הגדלים ,  בטח ביחס לכתה המשפחתית-ספורטיבית .  תנועת הגוף רתומה היטב למושב כאשר המכונית בשיוט מנהלי על הכבישים ,  ואילו במצבים אתגרים מתקבלת השלמה נוסכת בטחון המוודאת שלא שנעוף מהמושבים בפיתולים .  מאחורה המצב פחות מרווח מהחלק הקדמי אבל בפרוש לא פחוס מידי .  בסיס גלגלים של 2.57 מ' אומר שיכול להיות קצת דחוק ברגליים .  מצד שני התקרה גבוהה - 1.45 מ' ,  והרוחב בכלל לא רע - 1.77 מ' .  תא מטען של 341 ל' מספיק לכל ציוד בסיסי נישא .
 כשאספנו את מכונית המבחן נזרקה לעברנו הערה עוקצנית ומעט מביכה : " אתם זוכרים שזה גיר ידני ,  לא DSG "?  זוכרים ,  זוכרים ,  בשביל זה הרי באנו .  ללאון TSI תחוב המוט הזה באמצע הקבינה שבוחש בין ההילוכים ומחובר למצמד ודוושה שלישית .  ששה יחסי העברה קדמיים  ( כמו בדגם הטורבו 180 כ"ס דור ראשון )  וכאן כמו אז  ( להבדיל ההנעה הכפולה והמיקוד )  השילוב אינו מי יודע מה מלוטש .  באופן השימוש חל שיפור כללי בהעברות אגרסיביות להוטות .  אולם ,  אחרי 7 שנים מותר לצפות שמשהו בתמסורת יהיה פחות גס לתפעול ולכן הבענו אכזבה קלה .  
אל תיבה זו משודך מנוע ה-TSI המסורתי של פולקסווגן .  גמיש ,  חסכוני  ( 9 ק"מ לליטר במבחן )  ובכלל טכנולוגיה בזכות עצמה .  הלאון חמושה בדגם שנפחו עומד על 1.8 ל' ומייצר 160 כ"ס בין 4,500 ל-6,200 סל"ד .  מומנט ?  יש ויש בשפע - 25.5 קג"מ מ-1,500 סל"ד .  במבחן התאוצה הגענו ל-100 קמ"ש בערך כמו שכתוב על הנייר - קצת פחות מ-8 שניות .  המהירות המרבית היא כבר נושא יותר מלהיב מפני שהטורבו של הלאון מרביץ ב-1.3 טון שהיא סוחבת בכמות ובנדיבות מרשימה .  
במצב קרבי ,  מחט הסל"ד כל הזמן עסוקה ונעה בין 3,500 לגבול האדום .  הלאון יודעת לסחוט את המיץ על קשת רחבה מאוד וזאת למרות שבתחום צר בין 2,000 ל-3,000 נדמה שפוקד אותה פיהוק קל והיא נרדמת .  לא קריטי .  טיפוס קל מנער את המנוע ,  ומחיצה של הדוושה מטיסה את המכונית בדהירה .  לא אחת כפינו על עצמינו להוריד את הקצב כמה שיותר מוקדם כיוון שהלאון גורפת מהירות שוללת רישיונות בזלזול .  זה די משעשע להבחין באיזו קלות אפשר להתרחק מהסובבים על הכביש ,  ולראות כלי-רכב ברמתה במראה האחורית מתעקשים לצבור מהירות כדי לסגור עליה את הפער וכושלים .
 הלאון Can deliver ,  וזה לא נאמר כאן בבדיחות הדעת .  בשני התחומים המהותיים לנהיגה היא מבצעת בלי להתברבר על תכונות שרבות מנסות לאזן ביניהן בחוסר הצלחה .  הספרדייה הקומפקטית שלנו ניחנת במין שילוב של רוח צהריים נעימה ,  לבין מיני-טורנדו מסעיר .  אז נכון שחלק מכך  ( חלק גדול אפילו )  שייך לטורבו ולאופי הלופת והגמיש יחדיו .  אבל השלדה של הלאון עומדת עם המנוע בקנה אחד ומתאימה את עצמה לתוואי שבוחר הנהג לתקוף .  
בדרכים מאופקות השמורות לתחומי העיר ולכבישים מהירים ,  לא תרגישו שום דבר חריג .  היא בולעת את המשטחים ואת הפרצים שיש מתחת לגלגלים כמו משפחתית מרוסנת ונעימה .  התנועה של המתלים קצרה - בייחוד אצל הנוסעים מאחור ,  אך הספיגה אפקטיבית .  בכמה מקרים שבהם נתקלנו בשיבושים כאילו ביקע את המקטע פצמ"ר ,  הלאון מדלגת מעליהם תוך חבטה חפוזה .  מעין תזכורת שלא כדאי לעשות את זה באופן רציף ;  היא עומדת בזה יפה ,  רק שזה לא נעים לה וחבל על החישוקים היפים .  
שלא תקבלו רושם מוטעה מהופעתה השגרתית ,  הלאון TSI היא מכונית חריפה .  היא ניגשת לעניין כאילו מראש קולטת מה אתה דורש ממנה ולאן חותרות המחשבות .  סיאט ערכה כמה שינויים בסט המתלים המקורי שסבל מחוסר החלטיות אם הוא רך או קשיח מידי וחל בו שינוי לטובה .  אמנם המצב לא עודכן ברמה ניכרת ,  אבל בכל זאת נרשם שדרוג שמעלה את הלאון שלב נוסף ,  בדרך להפוך לחלופה ספורטיבית שקשה לוותר עליה .  
על המהירות המצטברת אנחנו שמים עין כל הזמן - הפרזה קלה הופכת להפרזה דמיונית בשבריר שנייה .  חשוב לשים דגש על הסעיף הזה כי הבלמים דורשים מעיכה החלטית מאוד אל תוך הרצפה כדי להאט את המכונית לפני העיקול ;  דרוכים להיכנס לפיתול ,  אנחנו מגלים שההגה  ( אלקטרו-מכני )  טיפונת מאחר בתגובתו .  אפשר לעקוב בעיניים אחרי החרטום רוכן צמוד אל תוך הסיבוב ,  ולקלוט שמערכת ההיגוי מפספסת קצת את התזמון .  
זה לא פוגם בחדוות הנהיגה - שום דבר ,  לא לנו לפחות .  הפידבק מההגה הופך מוצק יותר ויותר ביחס לעומסים שרובצים על המרכב וכן הבולמים משדרים ריסון קשוח .  כשמהדקים את הפניות ועושים כמה קרוסאוברים מצד אל צד ,  הישבן של הלאון זורק רמזים ברורים שרצוי להירגע .  משהו שם מאחורה אוהב לצאת לריקודים ועל כן עוד יותר מרגש שבעזרת שליטה על המצערת ובזכות המנוע המופלא בחזית ,  ניתן למשוך את המכונית החוצה רכובים על גל מומנט .  הלאון יודעת להתנהג ,  זה כבר ברור .  רק צריך לבלות איתה כמה ימים כדי להפיק את המקסימום מתחת למעטפת .
 הלאון חמושה בארבע מערכות העזר הנפוצות של הקונצרן :  שתיים מוקצות לבלימה ,  שתיים אחרות לייצוב ואחיזה ,  וכמובן מערכת ה-ABS .  שאר המפרט מכיל 6 כריות אוויר כולל מתג ניתוק לכרית האוויר במושב הנוסע .  3 משענות ראש אחוריות ,  3 חגורות עיגון איזופיקס ליושבים במפלס האחורי ועוד תוספת חשובה של חיישני לחץ אוויר בצמיגים .  הלאון נבחנה ב-2005 במבחני הריסוק של איגוד הבטיחות האירופי 'Euro-Ncap' וזכתה לארבעה כוכבים וניקוד מלא על הגנה מקסימאלית מפני פגיעות צד .  סייג קטן נרשם על ליקוי בהגנה על איזור האגן בהתנגשות חזיתית .
 140 אלף שקלים עולה הלאון TSI הידנית .  שווה ?  בואו נסכם שאם חסרים לכם כמה עשרות אלפים ל-GTI אמתית ,  הסיאט שבחנו כאן יכולה למלא את החלל עד שתצליחו לגרד את ההפרש ,  ולצבור עוד כמה שנים של ניסיון במחיצת מכונית ספורטיבית למחצה .  לטעמנו בכל אופן הלאון היא יופי של בחירה ;  היא מתגמלת לנהיגה ,  קל לתפעל אותה ,  קל להתפעל ממנה - בפרט מהיחידה הנהדרת שגודשת וממהרת לאזורים מפורזים ,  ועל התמורה הכללית בתור חבילה מלוכדת אין מה להוסיף .  
בהיבט הקבוצתי ,  הלאון טורבו הידנית היא מכונית קצת משונה - מה כבר אפשר לומר על מותג שיורה לכל הכיוונים אבל עדיין משתדל להחזיק תכונה פיקנטית בלעדית שמאפיינת אותו .  ה-TSI והגיר הידני שתפסו את הבמה היום מקבלים מאתנו את מלוא השבחים על ביצוע כמעט למופת ,  כשרק העברת ההילוכים והעיצוב הפנימי מבקשים עידון נוסף .  בסופו של מבחן ,  נמליץ לכם לקחת את הלאון אם אתם מחפשים לנטוש את המובן מאליו ולאמץ גישה שונה לפן הספורטיבי .  סביר גם שלא תרגישו עוד כלואים בין עולמות ותוכלו לומר שמצאתם את ה"בלטה "  שלכם .
 
פשרה שהיא לא פשרה
הקומפקטית החתיכה של סיאט עברה מתיחת פנים וצוידה בתיבה ידנית .  האם זו חלופה ספורטיבית טהורה ,  או עוד תוצר ביניים מעורפל ? 

