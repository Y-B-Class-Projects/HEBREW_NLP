רק המדינה תקבע מי יהיה עורך דין
ח"כ רונית תירוש טוענת כי תוכניתו של יו"ר לשכת עורכי הדין רק מצטיירת כמאבק על רמה וקריטריונים ,  אך בפועל ,  זהו מאבק של המרכז השבע נגד הפריפריה
באחרונה פורסם כי שר המשפטים יעקב נאמן עלול ליישם את תוכניתה הפוגענית של לשכת עורכי הדין בראשות יורי גיא-רון :  לצמצם את התחרות בתחום עריכת הדין .  
לכאורה ,  ניתן היה לצייר את מאבקו של גיא-רון כמאבק על רמה וקריטריונים ,  אך בפועל מדובר על מאבק שונה לגמרי .  המאבק הוא ניסיון להחזיר לאחור ,  או לפחות לצמצם ,  את הישגי המהפכה האקדמית שחלה לפני כ-15 שנה .  אז הוחלט כי אין כל סיבה שמקצוע מבוקש כדוגמת עריכת דין יישאר נחלתם של מעטים בלבד ,  אלה שהצליחו במאמץ רב להיכנס בשערי הפקולטות למשפטים באוניברסיטאות .  הנחת המוצא היתה שאחת הדרכים ליצור מוביליות חברתית ושוויון הזדמנויות היא באמצעות הסרתם של חסמים המונעים מצעירים רבים לרכוש לעצמם את האפשרות ללמוד מקצועות שיכולים להקנות הכנסה גבוהה .  
הרפורמה נתנה אפשרות לכל אדם הנזקק לייעוץ משפטי את היכולת לקבל ייעוץ במחיר הוגן .  כניסתם של עורכי דין רבים למקצוע היישר מהמכללות נתנה ,  לראשונה ,  לכל אזרח את האפשרות לקבל ייעוץ משפטי במחיר השווה לכל כיס .  
תהליכים אלה היו לרועץ מבחינתו של יו"ר לשכת עורכי הדין ,  שהחליט לשמור מכל משמר על הלשכה כאילו היתה אחוזתו הפרטית ולא לאפשר עוד כניסה אליה .  הוא אינו מעוניין במתחרים טובים יותר ,  הוא פשוט רוצה פחות עורכי דין בשוק ופחות תחרות .  בפועל ,  גיא-רון נאבק בשם המרכז השבע באותם סטודנטים-מתמחים ,  שרובם הגדול משתייכים לפריפריה ,  ומנסים בכל כוחם לשנות את גורלם ולהיכנס לתוך הזרם המרכזי של החברה הישראלית .  
זה בדיוק המקום שבו חייב לפעול שר המשפטים .  אם הוא באמת רוצה להטביע את חותמו על החברה הישראלית ,  אסור לו לחבור ליו"ר לשכת עורכי הדין במטרה ליישם רפורמה פוגענית .  נאמן צריך לא רק להודיע כי יסרב להחזיר את מקצוע המשפטים לאחור ,  אלא להבהיר כי לשכת עורכי הדין חדלה מלהיות גוף השומר על איכות המקצוע ,  אלא גוף עתיר אינטרסים - ולכן יש להוציא מידיה את הסמכתם של עורכי הדין בישראל ולהעבירה ישירות לאחריות משרד המשפטים ומדינת ישראל .  משרד המשפטים צריך להיות אחראי על ההסמכה ,  כפי שמשרד האוצר אחראי להסמכת סוכני ביטוח .  כך נעשה בכל מדינה מערבית מתוקנת ואין סיבה שישראל לא תעתיק את המודל הזה .  
הכותבת היא חברת כנסת מטעם קדימה .
 
רק המדינה תקבע מי יהיה עורך דין
ח"כ רונית תירוש טוענת כי תוכניתו של יו"ר לשכת עורכי הדין רק מצטיירת כמאבק על רמה וקריטריונים ,  אך בפועל ,  זהו מאבק של המרכז השבע נגד הפריפריה

