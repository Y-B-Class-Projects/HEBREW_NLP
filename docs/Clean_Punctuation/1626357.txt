ספקות בציר פילדלפי
אברהמי תוהה על קנקנה של התקפת האיגלס ועל האופי של אלברט היינסוורת' והג'טס ,  ולא יכול להתעלם גם מהקולטס
1 .  אני חושב שההתקפה של פילדלפיה היא אחד מסימני השאלה הגדולים ביותר לקראת הפלייאוף .  בכל שבוע אנחנו מקבלים טעימה .  אני חושב שלא ראינו מספיק ממייקל ויק ,  ג'ייסון אוואנט תפס טאצ'דאון משוגע ,  ברנט סלק הופך להיות שמיכת הביטחון של מקנאב ,  ווסטברוק אולי חוזר לעצמו ,  מק'קוי נתן כמה ניצוצות ,  מקלין תפס תפיסה שלא תיאמן שניצחה לאיגלס את המשחק ועוד לא הזכרתי את דשון ג'קסון .  ג'קסון והרסיברים האחרים גורמים להגנות היריבות ,  בצדק ,  לפחד כל כך מהמסירה הארוכה ,  שפתאום כולנו שכחנו שלאיגלס יש את ה"סקרינים "  הכי טובים בליגה .  מצד שני ג'מאל ג'קסון ,  הסנטר והאיש הכי קריטי בקו ההתקפה המרופט של האיגלס ,  גמר את העונה .
 2 .  ועם כל השמות שהזכרתי למעלה ,  האיש הכי חשוב בהתקפת פילדלפיה הוא השחקן היחיד שהגיע ביחד עם אנדי ריד לאיגלס ב-1999 .  בדקות הכרעה ,  בטווחים של 45 יארדים ודרומה ,  אני לא יכול לחשוב על רגל יותר בטוחה מדייויד אייקרס .
 3 .  טרל אואנס חגג תפיסה אלף בקריירה .  בפאלו הפסידה 31:3 .
 4 .  ומאט האסלבק הפך לקוורטרבק עם הכי הרבה יארדים בתולדות סיאטל .  סיאטל הפסידה 48:10 .
 5 .  פסק זמן ,  עשרים שניות .  רון ארטסט נחבל בראשו כשמעד בביתו בליל כריסמס .  זה אומר שהסיכויים של הלייקרס לאליפות שנייה ברציפות השתפרו ? 
6 .  אני לא יודע מה להחליט לגבי אלברט היינסוורת' .  מצד אחד ,  עוד סוציומט שרוצה שהקבוצה תתאים את עצמה אליו ,  מצד שני ,  הבן אדם יכול לקחת את ה-41 מיליון דולר המובטחים שלו ולשתוק כל הדרך אל הבנק .  אני חושב שהמאמן הבא של וושינגטון צריך להיות שמח שיש לו שחקן כזה בקבוצה .  היינסוורת' מביא איתו קונספט משונה :  הוא ממש רוצה להצדיק את ההשקעה בו ,  ואל תשכחו שההיסטוריה מלאה בשחקנים שהחשק נגמר להם אחרי חוזה גדול .
 7 .  משונה לשפוט את העונה של דנבר .  לפתוח עם שישה ניצחונות ולמצוא את עצמך מחוץ לפלייאוף בגלל הפסד לאוקלנד  זו חייבת להיחשב אכזבה .  ובכל זאת :  דנבר פיטרה מאמן-גורו ,  זרקה את הקוורטרבק הפותח שלה ,  שידרגה את ההגנה  ( ממקום 28 אשתקד למקום שלישי )  והולכת לסיים עם מאזן של 7:9 .  מאכזב ? 
8 .  אני רק אומר ,  חלק ראשון :  האלופה השנה תהיה הקבוצה שתצליח לתרגם כניסה ל"שטח האדום "   ( 20 יארד ומטה )  לטאצ'דאון .  להתקפות השנה יש יותר מדי נפץ ,  זו לא עונה של להגיע לקו החמישה יארדים ולהסתפק בשלשה .
 9 .  ג'ניקובסקי תקע שער שדה מ-61 יארד ,  שיין לקלר ביסס השנה את מעמדו כמרחיק הבעיטות הכי טובה בליגה .  עכשיו כל מה שנשאר לאוקלנד זה לתקן את מה שביניהם .
 10 .  אני רק אומר ,  חלק שני :  הג'איינטס הולכים לתת משחק מטורף בשבוע הבא .  אלו היכולות של טום קופלין .  הג'טס הולכים להתקפל  ( אבל אני עוד אחזור לג'טס ,  אפילו פעמיים )  .
 11 .  עוד פסק זמן עשרים שניות :  עדכון מטייגר וודס ?  מישהו ? 
12 .  כתבתי כאן בשבוע שעבר שבכל שבוע סטיב סמית' מקרוליינה תופס תפיסה לא הגיונית מבחינה פיזיולוגית .  שלשום ,  אחרי שחסימה שלו סידרה לג'ונתן סטיוארט את הטאצ'דאון הראשון במשחק ,  סמית' תפס כדור ,  תוקל מיידית וירד לדשא עם הכדור לטאצ'דאון .  לאחר המשחק התברר שהוא שבר את היד - המאדרפאקר הכי קשוח בליגה  ( ולפי דיווח של פיטר קינג ,  הוא ביקש מהצוות הרפואי לשחק במשחק חסר חשיבות בשבוע הבא )  .  וזה רק אני ,  או שכל העניין הזה של ההתעוררות הקרוליינית רק אחרי שג'ק דלהום שובר את האצבע האמצעית ביד החזקה שלו ,  היא צירוף מקרים ביזארי  ( תקראו את זה בתלת מימד )  ? 
13 .  32 מ-37 ,  בלי חטיפות .  משחק כזה של דרו בריס עד לפני שלושה שבועות היה נגמר בארבעה טאצ'דאונים וחמש מאות יארדים .  האם לניו אורלינס יש סיבה לדאוג אחרי ההפסד בבית לטמפה ?  אני לא חושב .  אני חושב שעורכים שם ניסויי כלים .  אני חושב גם שניו אורלינס השנה היא קבוצה שמתאימה את עצמה ליריב .  היא הרסה את פילדלפיה ,  ניו אינגלנד והג'איינטס  ( כשהאחרונים היו בלתי מנוצחים )  ,  ושיחקה חלש נגד יריבות שלא העלו לה את מפלס האדרנלין .  עכשיו ,  שהמקום הראשון מובטח ,  אפשר להתכונן לפלייאוף בשקט .
 14 .  מאז ההאשמות נגדו שהוא לא מתאמץ ,  רנדי מוס תפס רק חמישה טאצ'דאונים בשני משחקים .  ווס וולקר תפס 13 כדורים מתוך 13 כדורים שטום בריידי זרק לעברו .  בריידי זרק ליותר טאצ'דאונים מאשר מסירות לא מושלמות ,  בליצ'יק טוען שההגנה מתחילה לגלות את עצמה ,  לורנס מארוני ירד למקום הרביעי בטבלת הרצים האחוריים  ( איבוד כדור שלישי שלו העונה ,  יארד אחד מטאצ'דאון )  .  מישהו רוצה להיפגש עם הפטריוטס בפלייאוף ? 
15 .  אני חושב שהמשחק בין הבנגאלס לניו יורק ג'טס הוא משחק השבוע .  הוא יהיה המשחק האחרון של המחזור ,  ככה שהג'טס יידעו מה הם צריכים כדי לנצח .  לסינסינטי אין על מה לשחק ,  אבל צ'אד אוצ'וסינקו בפריימטיים זו תמיד הצגה  ( בטח נגד דארל ריוויס שממשיך למחוק רסיברים כוכבים של היריב )  ,  וזו יכולה להיות חזרה גנרלית למפגש נוסף בין הקבוצות הללו ,  שבוע לאחר מכן ,  בפלייאוף .  אני חושב שהפטריוטס יחזיקו אצבעות לג'טס .  בחלק הזה של העונה ,  מרק סאנצ'ז לא יכול למצוא את האנדזון אפילו עם GPS של נאס"א .  הג'טס לא בחרו את סאנצ'ז כדי לנצח ב-2009 ,  וככה זה גם נראה .
 16 .  כמובן שהג'טס בכלל מוזכרים כאן בגלל הסיפור הכי גדול של השבוע .  אני אתייחס בכמה חלקים להחלטה של אינדיאנפוליס ,  אבל קודם כל אתייחס למה שפייטון מאנינג אמר אחרי המשחק . " אין פה שום ויכוח ביני לבין המאמן ".  זה משפט כל כך גאוני ששום קופירייטר לא היה יכול לשים בפה של מאנינג .  במשפט אחד הוא הבדיל בינו לבין ברט פארב .
 17 .  למה אינדיאנפוליס מוותרת על משחקים כשאין לה על מה לשחק ?  ב-1999 ,  במשחק אחרון וחסר חשיבות נפצע הליינבקר קורנליוס בנט והפסיד את משחק הפלייאוף של הקולטס נגד טנסי .  אדי ג'ורג' שרף את הגנת הקולטס ואינדיאנפוליס הפסידה .  מאז ,  וזו החלטה של הנשיא ביל פוליאן ,  הקולטס לא מסכנים שחקנים במשחקים חסרי חשיבות בעונה הרגילה ,  הם משחקים בשביל הסופרבול .  ההיסטוריה מאז הייתה צריכה לשנות את דעתו של פוליאן :  הסופרבול היחיד של הקולטס הושג לאחר שהקבוצה הייתה חייבת לשחק בהרכב מלא עד סוף העונה .  בעונות האחרות ,  היא נתנה להם לנוח ועפה בשלבים המוקדמים של הפלייאוף .
 18 .  הנה הבעיה הראשית ,  לדעתי :  אם היתה קיימת החלטה להושיב את הכוכבים ,  הם לא היו צריכים לשחק יותר מחצי משחק .  ההחלטה של קולדוול נראית לא טהורה .  הוא חשב שמאנינג יצליח לבנות יתרון מספיק גדול כדי להושיב אותו אחרי המחצית .
 19 .  הבעיה המשנית היא הבריאות של מאנינג .  מדובר בקוורטרבק שכמעט לא נוגעים בו ,  וקוורטרבק שמסוגל לקרוא תוכנית משחק של ריצה ומסירות מהירות שיבטיחו שאף אחד לא ייגע בו .
 20 .  עוד דבר אחד לפני השאלות האתיות :  הפנים ושפת הגוף של כוכבי אינדיאנפוליס שידרו חוסר סיפוק לגבי ההחלטה לספסל אותם .  אני יודע שהם מקצוענים ,  ככה שזה לא אמור להפריע להם בפלייאוף ,  אבל מקצוענים אמורים לרצות לנצח כל משחק ,  לשאוף לשלמות .  רג'י וויין היה מאוד חשוף באכזבה שלו בחדר ההלבשה לאחר המשחק .
 21 .  אם הקולטס ינצחו בסופרבול ,  כל העניין הזה יישכח כאילו שלא היה .  פה מתחילה ונגמרת השאלה האתית לגבי אינדיאנפוליס והאוהדים שלה .  אף אחד לא ירגיש נבגד או שרימו אותו במחיר של הכרטיס אם מאנינג יוביל את הקולטס לאליפות .  ואם לא ?  אף אחד לא יזכור את הקולטס של 2009 .  אם תרצו ,  קאלדוול בעצם הבטיח אליפות לאוהדים ולשחקנים שלו ,  אחרת איך הוא אמור להצדיק את ההחלטה הזו ? 
22 .  השאלה האתית האמיתית היא לגבי תמונת הפלייאוף בכללותה .  אני יודע שזה לא אמור לעניין את הקולטס כארגון ,  אבל הג'טס חזרו לתמונה בגלל ששיחקו נגד יריבה אחרת מזו ששיחקה נגד יוסטון  ( פעמיים )  ,  דנבר ובולטימור .  חלק מהיתרון של הג'טס בשובר שוויון נגד קבוצות אחרות הוא במאזן נגד יריבים משותפים .  אם הייתי מחליט החלטות בדנבר ,  הייתי טוען שאינדיאנפוליס היא לא יריב משותף לג'טס ולדנבר .  זו הבעיה האמיתית של פרשת קאלדוול :  היא זיהמה את האינטגריטי של המשחק שבועיים לפני הפלייאוף .
 23 .  כמו הטפשות בבולטימור ,  גם אני אהיה עקבי :  אינטגריטי או לא ,  פייטון מאנינג לא ישחק יותר משני משחקים בפלייאוף .
 
ספקות בציר פילדלפי
אברהמי תוהה על קנקנה של התקפת האיגלס ועל האופי של אלברט היינסוורת' והג'טס ,  ולא יכול להתעלם גם מהקולטס

