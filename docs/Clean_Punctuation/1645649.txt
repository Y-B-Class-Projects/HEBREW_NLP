בני סכנין גברה 1:3 על הפועל רמת גן
סכנין המשיכה בדהירה והשיגה את ניצחונה החמישי ברציפות ,  כשגברה 1:3 על הפועל ר"ג לעיני 5,000 צופים נלהבים בדוחא
קבלו את הקבוצה הלוהטת בליגה שמתחת לשלוש המוליכות :  בני סכנין השיגה הערב  ( ראשון )  את ניצחונה החמישי ברציפות ,  כשגברה 1:3 על הפועל רמת גן לעיני 5,000 אוהדים נלהבים באיצטדיון דוחא במסגרת המחזור ה-23 .  הניצחון הקפיץ את בני סכנין למקום התשיעי עם 29 נקודות ,  מרחק שתי נקודות בלבד ממכבי נתניה הנמצאת במקום השישי המוליך לפלייאוף העליון .
 סכנין פתחה נהדר את המשחק ,  השתלטה על מרכז השדה באמצעות נסטייה צ'ה המצוין והשיגה את השער הראשון עם קצת עזרה מידידים .  אלי לוי ,  קפטן הפועל רמת גן שכבש שער עצמי בהפסד 4:1 למכבי תל אביב בשבוע שעבר ,  נגח לשערו הוא בדקה ה-15 ונתן למארחים את הדחיפה הדרושה בדרך למשחק קליל .  בדקה ה-27 שחקניו של מרקו בלבול השתחררו עוד יותר ,  כשקאדו הברזילאי נגח פנימה את השני ונתן מושג על הבדלי הרמות הנוכחיים בין הקבוצות .
 הפועל רמת גן השיגה שלושה מחמשת ניצחונותיה העונה דווקא בחוץ ,  אבל מול הלהט והביטחון המתגבר של סכנין לא באמת היה לאורדונים מה למכור .  סכנין אולי לא מבקיעה הרבה  ( 17 שערים )  ,  אך מחפה על כך באמצעות עבודה הגנתית מצוינת שספגה הערב את שער החובה ה-21 בלבד שלה ,  אחרי חמישה משחקים רצופים בהם שמרה על שער נקי .  תרגיל לאחר כדור חופשי של רמת גן איפשר לשי חדד לצמק בדקה ה-57 ,  אך הניצחון של סכנין לא הוטל בספק וצ'ה סגר עניין עם שערו הראשון בליגה בדקה ה-72 ,  אחרי התקפה קטלנית בה היו מעורבים עוד שני מצטיינים ,  לירן כהן וג'קו ערפאת .  האורחים יקוו להשיג במחזורים הקרובים את הנקודות שיבריחו אותם מהתחתית ,  ואילו סכנין תמשיך עם הפנים קדימה במטרה להפתיע גם את הגדולות .
 דקה 11 :  אבו ריא הגיע לכדור שהגביה צ'ה ,  אבל נגח לידיו של רפי כהן .
 דקה 15 :  גול !  חוסר מזל לרמת גן ולקפטן שלה ,  אלי לוי .  הבלם ,  שהבקיע שער עצמי מול מכבי תל אביב ,  הגיע לא נכון לכדור חופשי ששלח לרחבה צ'ה ונגח אותו לשערו הוא .  0:1 לסכנין .
 דקה 27 :  גול !  אבו סלאח שלח כדור ארוך מאזור מחצית המגרש ,  וקאדו נגח לרשת והקפיץ את הקהל באיצטדיון דוחא .  0:2 לסכנין .
 דקה 33 :  לירן כהן פרץ באגף הימני והעלה כדור לרחבה ,  אותו נגח ערפאת משלושה מטרים מעל המשקוף .
 דקה 57 :  גול !  תרגיל של רמת גן אחרי כדור חופשי :  מוסא הגביה ,  ושי חדד בעט פנימה .  רמת גן חוזרת ,  רק 1:2 לסכנין .
 דקה 58 :  התקפה מתפרצת של סכנין הסתיימה במסירה של לירן כהן לערפאת בתוך הרחבה .  ערפאת עבר את אחד משחקני הגנת רמת גן ,  אך מקרוב בעט חלש ורפי כהן הדף לקרן .
 דקה 65 :  שוב לירן כהן שלח כדור לערפאת שמצא עצמו לבד מול רפי כהן ,  אך במקום לנסות ולהעביר את השוער בעט לגופו .
 דקה 72 :  גול !  ערפאת פרץ עם הכדור ממחצית המגרש ,  העביר ללירן כהן שבעט מתוך הרחבה לקורה וצ'ה הרשית את הריבאונד .  1:3 לסכנין ,  שער ראשון בליגה לזר הסלובני .
 דקה 81 :  אבו ריא החזיר כדור לכיוון השער ,  אך אי הבנה בינו לבין מאיר כהן כמעט גרמה לשער עצמי ,  לפני שפטי הגיע והציל מהקו .
 הרכב בני סכנין :  מאיר כהן ,  עלא אבו סלאח ,  יא יא פטי ,  טל חן ,  מהראן אבו ריא ,  חיים בנון ,  חאמד גנאים  ( חאלד חלאיילה ,  66 )  ,  נסטייה צ'ה  ( לירון זרקו ,  84 )  ,  לירן כהן  ( ג'ורג'ייה צ'טקוביץ' ,  79 )  ,  קאדו ,  ג'קו ערפאת .
 הרכב הפועל רמת גן :  רפי כהן ,  קובי מוסא ,  גולן חרמון ,  אלי לוי ,  בני חדד  ( תמיר בן עמי ,  79 )  ,  שי חדד ,  אנדרה קלדיירה ,  קרלוס צ'קאנה ,  עומר בוקסנבוים ,  סרג' איילי ,  ג'ורג' דאטורו  ( מור גולן ,  73 )  .
 
בני סכנין גברה 1:3 על הפועל רמת גן
סכנין המשיכה בדהירה והשיגה את ניצחונה החמישי ברציפות ,  כשגברה 1:3 על הפועל ר"ג לעיני 5,000 צופים נלהבים בדוחא

