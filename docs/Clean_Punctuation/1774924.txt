שכר המינימום יועלה ל-4,300 שקל בחודש
יו"ר הסתדרות העובדים ויו"ר איגוד התעשיינים חתמו על הסכם שכר המינימום החדש בתעשייה ,  לפיו יעלה שכר המינימום החודשים ב-450 שקלים ,  ל-4,300 שקל .  האוצר : " ההסכם יביא לגידול באבטלה "
  ( צילום :  נועם אשל .  עריכה :  גדי וינסטוק ) 
יו"ר הסתדרות העובדים עופר עיני ויו"ר התאחדות התעשיינים שרגא ברוש חתמו הבוקר  ( ראשון )  על העלאת שכר המינימום בתעשייה מ-3,850 שקל לחודש ,  שהם כ-20.7 שקלים לשעה ,  ל-4,300 שקל לחודש .
 בהודעתם המשותפת של עיני וברוש ,  נאמר כי העלאת השכר תתבצע בצורה מדורגת ,  כשבחודש יולי יעלה השכר ב-250 שקלים ,  וכארבעה חודשים לאחר מכן ב-200 שקלים נוספים .  משמעות הדבר היא כי החל משנת 2011 יהנו עובדי התעשייה מתוספת שכר של 450 שקלים למשכורתם .  
הכרזת הסכם השכר החדש תשפיע ,  כאמור ,  על אלפי עובדי התעשייה בישראל ,  השייכים ללשכת התיאום של הארגונים הכלכליים ,  ובנוסף הודיעו על תמיכה בהסכם מעסיקים רבים בתעשייה ,  ביניהם ארגוני העצמאיים ולשכות המסחר .  אולם בכוונת יו"ר התאחדות העובדים ונציג איגוד התעשיינים להפעיל לחץ על הממשלה בכדי להרחיבו תחת חוק ההרחבה ,  לכלל הציבור בישראל .  
במהלך החתימה אמר עיני ,  כי  " כל אחד יסכים ש-4,300 שקל הם תוצאה יפה ".  עיני אף החמיא לקודמו בתפקיד ,  עמיר פרץ ,  על כך שהעלה את המודעות על שכר המינימום לרמה  " שהבשילה כעת לחתימה בפועל ".  עיני וברוש ציינו כי ההסכם שנחתם עדיין תלוי בתמיכת משרדי האוצר והתמ"ת ,  אולם ככל הנראה אלו יאשרו את ההסכם החדש .
 נשיא איגוד לשכות המסחר ,  אוריאל לין ,  בירך על ההסכם להעלאת שכר המינימום אמר : " אנו רואים בזאת את תחילת הדרך ופתיחה נאה לעשור הנוכחי ".  לדבריו , " זהו מימוש של התחייבות אבסולוטית כלפי ציבור העובדים אשר הייתה צריכה להגיע לפירעון כבר לפני שנים .  בעקבות זאת אנו אף מצפים שההסתדרות הכללית וגם משרד התמ"ת יאשרו סופית את ההסכם שחתמנו בענף הניקיון ותחזוקת מבנים להעלאת שכר העובדים במגזר זה ב- 20% ". 
משרד האוצר הגיב להודעת ההסתדרות והתעשיינים בהודעה לפיה  " מדיניות הממשלה בשנתיים האחרונות לצד נקודות החוזקה של שוק העבודה בישראל הביאו לירידה עקבית וחדה באבטלה ולהעלאת שיעור המועסקים במשק .  תודות למדיניות הממשלה ולהחלטות בנק ישראל ,  עמד המשק הישראלי באתגרים הבינלאומיים והכלכלה הישראלית צלחה באופן מכובד את המשבר הכלכלי העולמי ".  עם זאת ציינו באוצר כי ההסכם שנחתם הינו בעייתי משום שהוא עלול להוביל ל"גידול לא רצוי בשיעור האבטלה ". 

שכר המינימום יועלה ל-4,300 שקל בחודש
יו"ר הסתדרות העובדים ויו"ר איגוד התעשיינים חתמו על הסכם שכר המינימום החדש בתעשייה ,  לפיו יעלה שכר המינימום החודשים ב-450 שקלים ,  ל-4,300 שקל .  האוצר : " ההסכם יביא לגידול באבטלה "
 
