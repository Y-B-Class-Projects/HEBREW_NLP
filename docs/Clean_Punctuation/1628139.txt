ויטה תשקיע 5 מ' ש' בהעברת קו המרקים מבאר טוביה לחצור הגלילית
תעסיק עובדים שפוטרו מהמפעלים בגליל ;  עובדי המפעל בבאר טוביה יעבדו ברשת חצי חינם
תשלובת ויטה פרי הגליל מסיימת בימים אלה את העתקת מפעל המרקים מאיזור התעשייה באר טוביה לחצור הגלילית בהשקעה של יותר מ-5 מיליון שקל .  המפעל החדש ישתרע על 1,000 מ"ר והמחסנים שיוקמו בצמוד אליו על 600 מ"ר נוספים .  בנוסף תוקם במפעל החדש קומת ייצור שנייה ,  כתשתית עתידית להרחבת היצור בעתיד .  למפעל נרכש מיכון חדיש והוקמו בו מערכות מתקדמות לטיפול בשפכים.יו"ר תשלובת ויטה פרי הגליל ,  אושיק אפרים ,  אמר כי  " העתקת מפעל המרקים לגליל מהווה מרכיב חושב בפעולות ההתייעלות של התשלובת והמיכון החדש יעמיד את מפעל המרקים בחזית הטכנולוגיה הקולינרית ,  בקו אחד עם יצרנים מובילים בעולם ". אפרים הוסיף כי המפעל יקים קווי מוצרי מרק חדשים .  הוא העריך כי בתוך 5 שבועות יחל המפעל ביצור סדיר ולדבריו כבר החלה קליטת עובדים למפעל שרבים מהם יבואו מקרב עובדי המפעלים בגליל שנסגרו בשנים האחרונות או שצמצמו את היצור כמו תפרון וגיבור .  מפעל המרקים בחצור הגלילית יעסיק 90-60 עובדים במחזור מכירות של 20 מיליון שקל לשנה ,  אך עתיד לגדול בגין פוטנציאל היצור שלו ב-40%.לדברי אפרים,הרוב מבין 60 עובדי המפעל בבאר טוביה יועסקו בסניפי רשת חצי חינם במרכז הארץ וחלקם כבר החלו בעבודה : " יש לנו עבודה לכל העובדים במפעל שנסגר וקראנו להם להצטרף לעבודה ברשת ".  בעלי רשת חצי חינם משפחת קופרלי וזכי שלום ,  הם בעלי השליטה בתשלובת ויטה פרי הגליל .
 
ויטה תשקיע 5 מ' ש' בהעברת קו המרקים מבאר טוביה לחצור הגלילית
תעסיק עובדים שפוטרו מהמפעלים בגליל ;  עובדי המפעל בבאר טוביה יעבדו ברשת חצי חינם

