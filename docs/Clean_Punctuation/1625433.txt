אנגליה :  ווין המתקן
רוני כבש ,  ביצע טעות שהובילה לשיוויון וכיפר עם שני בישולים ב-1:3 של יונייטד בהאל .  פברגאס הוביל את ארסנל ל-0:3 על וילה
אחרי שהמוליכה צ'לסי שמטה נקודות ב-0:0 מול בירמינגהאם ,  יריבותיה לצמרת מנסות לצמצם פערים .  מי שעשתה את העבודה על הצד הטוב ביותר היא ארסנל שהביסה ללא תנאי את אסטון וילה 0:3 והתקרבה מרחק ארבע נקודות מהמוליכה .  מנצ'סטר יונייטד עברה שוב את ארסנל והיא רק שתי נקודות מצ'לסי ,  בזכות משחק גדול של ווין רוני בניצחון החוץ 1:3 על האל סיטי .
 למרות התבוסה המשפילה 3:0 בידי פולהאם במחזור הקודם ומצבת הפצועים הגודלת ,  מנצ'סטר יונייטד קיבלה בשורות טובות בשבת עם איבוד הנקודות של המוליכה צ'לסי וידעה לנצל זאת על מנת לצמק את הפער לשתיים בלבד .  האל ,  שצנחה אל מתחת לקו האדום בעקבות תוצאות השבת ,  לא הפסידה בביתה בששת המשחקים האחרונים וקיוותה שהחלק ההתקפי שלה ,  שהבקיע רק 17 שערים העונה ,  ינצל את העורף הפגיע והלא מתואם של השדים האדומים .
 דימיטאר ברבאטוב ,  שאמור לעבור בקרוב ניתוח שישביתו למספר חודשים ,  פתח בחוד לצד ווין רוני ,  והשניים יחד עם ריאן גיגס הוותיק ,  פשוט לא הפסיקו להחמיץ במחצית הראשונה .  האל לא הסתגרה בהגנה ,  וגם היא הייתה קרובה לכיבוש עם החמצות גדולות של סיי אולופינג'אנה וסטיבן האנט .  בתוספת הזמן של המחצית השיגה יונייטד את שער היתרון ,  כשדארן פלטשר העביר כדור רוחב ,  גיגס ניסה להמשיך לרחבה ורוני הרשית מקרוב כדי לתת דחיפה גדולה לשדים האדומים במחצית השנייה .
 למרות השער בדקה הקריטית והדרישה לפנדל שלא נענתה ,  האל לא נשברה והשיגה את השיוויון הודות לטעות של רוני .  החלוץ החזיר כדור גרוע לאחור ,  קרייג פגאן חטף והעביר לג'וזי אלטידור שהופל על ידי רפאל הברזילאי .  פגאן היה זה שלקח אחריות ודייק מהנקודה הלבנה כדי לקבוע 1:1 בדקה ה-59 .  למישהו היה ספק שרוני יכפר על הטעות ?  בדקה ה-73 קיבל חלוץ נבחרת אנגליה מסירה מגיגס ,  והעביר מסירת רוחב אותה דחק לשערו הוא אנדי דוסון .  רוני לא הסתפק בכך ,  ובחלוף תשע דקות בישל לברבאטוב שער קל שקבע 1:3 בסיום .
 ארסנל שוב חוזרת למאבק האליפות .  אחרי שהגיעו מספר פעמים לבאר וקרסו תחת המחמאות ,  התותחנים חזרו להיות הצלע השלישית במאבק לאחר ניצחון בקרב מול הרביעית .  גיבור הניצחון היה ססק פברגאס .  הקשר נכנס בדקה ה-57 ,  כבש פעמיים ,  והוחלף בדקה ה-84 לאחר שנפצע וזאת על מנת לשמור אותו למשחק הליגה הבא בפראטון פארק של פורטסמות ביום רביעי .  ארסנל צימקה את הפער מצ'לסי לארבע נקודות  ( ומשחק חסר )  .  הוילה הפסידה לראשונה לאחר 11 משחקים .  
אחרי מחצית שוויונית ,  התותחנים נכנסו למשחק הודות לכניסתו של פברגאס והחלו לטווח את שערו של בראד פרידל הוותיק .  האמריקאי בן ה-38 ,  שלא ספג שער בארבעת המשחקים האחרונים ,  הדף בעיטה חופשית של אדוארדו ,  הציל ניסיון של וויליאם גאלאס מטווח קצר ומנע שער גם מאנדריי ארשבין לפני שנכנע .  פברגאס סובב כדור חופשי מושלם מ-20 מטרים והעלה את התותחנים ליתרון בדקה ה-65 .  שמונה דקות לסיום בישל תיאו וולקוט ,  עוד מחליף ,  לפברגאס את השני בתום מתפרצת קלטנית .  שתי דקות מאוחר יותר הוחלף הספרדי על ידי ארון ראמזי .  אבו דיאבי חתם בדקה ה-90 לאחר מבצע אישי מבריק .
 
אנגליה :  ווין המתקן
רוני כבש ,  ביצע טעות שהובילה לשיוויון וכיפר עם שני בישולים ב-1:3 של יונייטד בהאל .  פברגאס הוביל את ארסנל ל-0:3 על וילה

