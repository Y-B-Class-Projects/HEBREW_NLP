גולדן בראון
מחממים את הפרקט :  לשארלוט סגל מתוסבך ,  אבל כל עוד לארי בראון על הקווים וההגנה עובדת ,  יש סיכוי ליותר מסיבוב ראשון בפלייאוף
מאזן בעונה שעברה :  38-44 ,  מקום שביעי במזרח ,  והשתתפות ראשונה בפלייאוף .
 סיימה את העונה :  ספגו 4-0 מאורלנדו מג'יק,והודחו בסיבוב הראשון .
 האווירה סביב שארלוט בתחילת העונה שעברה הייתה של מכירת חיסול ,  ובצדק  הבעלים רוברט ג'ונסון התכונן למכירת הקבוצה והוציא הנחיה לקצץ בסך המשכורות העתידי .  הנחיה זו הסתדרה היטב עם נטייתם של מאמן הקבוצה לארי בראון ושל מייקל ג'ורדן ,  האחראי על פעילויות הכדורסל בהנהלת הקבוצה ,  להוציא לפועל טריידים תמוהים .  כך ,  תוך פחות משנה ,  ג'ייסון ריצ'ארדסון ואמקה אוקאפור הומרו בראג'ה בל ,  בוריס דיאו וטייסון צ'נדלר .  ריימונד פלטון וג'ראלד וואלאס השלימו חמישייה ,  שפתחה את העונה במאזן 6:3 ,  כולל חמישה משחקים שבהם קלעו מתחת לשמונים נקודות .
 אבל אז הגיע בטרייד סטיבן ג'קסון ,  ונכנס מיד לנעלי המוציא לפועל הראשי בשארלוט ,  עם ממוצעי קריירה בנקודות  ( 21.1 )  .  ג'ראלד וואלאס כיכב לצדו בעונת קריירה  ( 18.2 נקודות ,  10 ריבאונדים )  והשניים תפקדו כצמד התקפה-הגנה הטוב בליגה .  הבובקאטס קלעו מתחת לשמונים נקודות רק פעמיים נוספות עד סוף העונה ושברו מגוון שיאי מועדון ,  כולל ייצוג ראשון לקבוצה באולסטאר  ( וואלאס )  והעפלה לפלייאוף .
 למרות השיפור בהתקפה ,  הקבוצות היחידות שקלעו פחות נקודות בממוצע למשחק משארלוט אשתקד ,  היו דטרויט והנטס .  אבל הבובקאטס ,  כמו קבוצת לארי בראון טיפוסית ,  פיצו על כך בהגנה הטובה ביותר בליגה .  במועד האחרון להעברות ,  טיירוס תומאס האתלטי צורף לספסל הקבוצה ,  משם תרם חסימות בשפע .  גם תיאו ראטליף הגיע לחיזוק ועידת הסנטרים ,  לצד נאזי מוחמד היעיל וטייסון צ'נדלר ,  שהיה פצוע חצי עונה אבל סיים אותה לא רע .  השלישייה הזאת השתמשה בכל מכסת הפאולים על דווייט הווארד בפלייאוף ,  אבל הצוות המסייע של סופרמן היה גדול על הבובקאטס משני צדי הפרקט ,  והביקור הראשון שלהם בפלייאוף הסתיים בסוויפ .  כחודש וחצי לפני כן ,  מייקל ג'ורדן הגשים את חלומו לרכוש קבוצת אן.בי.איי ,  ועתיד הקבוצה ,  למרות פלרטוטים של המאמן בראון עם פילדלפיה והקליפרס ,  נראה בטוח יותר .
 באו :  שון ליבינגסטון ודומיניק מגווייר  ( שחקנים חופשיים ,  וושינגטון )  ,  קוואמי בראון  ( שחקן חופשי ,  מדטרויט )  ,  אדוארדו נהארה ומאט קארול  ( בטרייד מדאלאס )  ,  שרון קולינס  ( רוקי ,  לא נבחר בדראפט )  ,  
עזבו :  ריימונד פלטון  ( שחקן חופשי ,  לניקס )  ,  טייסון צ'נדלר ואלכסיס אג'ינסה  ( בטרייד לדאלאס )  ,  תיאו ראטליף  ( שחקן חופשי ,  ללייקרס )  ,  לארי יוז  ( שחקן חופשי )  ,  סטיבן גרהאם  ( שחקן חופשי ,  לנטס ) 
אמרנו שעתיד הקבוצה נראה בטוח יותר ?  אולי ,  אבל בהווה יתכן והבובקאטס ייקחו צעד אחורה .  הונו העסקי של ג'ורדן התגלה כפחות מרשים מביצועיו על הפרקט ,  כפי שניתן להיווכח מהתפרקות שארלוט מנכסיה הקיץ .  הרכז הפותח פלטון נטש לתפוח הגדול והסנטר טייסון צ'נדלר ,  שנכנס לשנת חוזה העונה ,  נשלח בטרייד תמורת אריק דאמפיר שהחזיק בחוזה אטרקטיבי ,  מכיוון שניתן היה לסיימו בכל רגע נתון .  בשארלוט ניסו לסחור בחוזה של דאמפיר לצד שחקנים אחרים ,  במטרה להשיג חיזוק זול יותר אך מועיל לקבוצה .  הניסיונות לא צלחו והוחלט לשחרר את דאמפיר ,  כדי לרדת מתחת לסף של תשלום מס המותרות .  
הבובקאטס נותרו עם סנטר אחד פחות ושני שחקני קצה-רוטציה שמרוויחים הרבה מעל המינימום הראוי להם :  אדוארדו נהארה  ( 5.7 מיליון לשנתיים הבאות )  ומאט קארול  ( 11.7 מיליון לשלוש השנים הבאות )  .  במקרה של קארול מדובר לפחות בצדק פואטי ,  מאחר והבובקאטס העניקו לו את החוזה הזה מלכתחילה ,  בטרם שלחו אותו לדאלאס בתמורה לדסאגנה דיופ  ( 20.6 מיליון לשלוש השנים הבאות ,  אם אנחנו כבר ברצף )  .
 אבל זה לא שהבובקאטס לא מצאו תחליפים לפלטון וצ'נדלר ,  ועוד תחליפים שמאחורי הגעתם לשארלוט יש לא מעט פיקנטריה .  לחיזוק עמדת הרכז הוחתם שון ליבינגסטון ,  שנפצע באופן מחריד לפני שלוש שנים במשחק נגד שארלוט ,  לא פחות ולא יותר .  אחרי כמה ניסיונות קאמבק במיאמי ואוקלהומה ,  ליבינגסטון הצליח להשתחל אשתקד לחמישייה של וושינגטון המפורקת ,  ובמשך 18 משחקי סוף עונה הוא צלח את השלושים דקות למשחק ,  עם ממוצעים של 11.2 נקודות ,  53.6% מהשדה ו-4.9 אסיסטים .  לחיזוק עמדת הסנטר ,  מי זקוק לצ'נדלר שנבחר שני בדראפט 2001 או לדיופ  ( שמיני באותו דראפט )  ,  כשיש את קוואמי בראון ,  הבחירה הראשונה והמיתולוגית מאותו דראפט ?   ( מישהו מהמר שאדי קארי יגיע גם הוא לשארלוט מתישהו ,  כדי להשלים רביעיית תיכוניסטים כושלים מאותו מחזור דראפט ?  )  
כנראה שהאיחוד המחודש עם מייקל ג'ורדן גרם להשפעות פסיכוסומאטיות אצל קוואמי ,  שכבר הספיק להיפצע ויפספס את פתיחת העונה .  האמת היא שקוואמי מסוגל לתרום לא מעט להגנה הרצחנית של הבובקאטס ,  יכולת השמירה שלו באחד-על-אחד היא הדבר היחידי שמשאיר אותו בליגה ,  בעוד שעל יכולת החסימה הדלה שלו יכולים לחפות ג'ראלד וואלאס וטיירוס תומאס האתלטיים .  מצד שני ,  חוסר היכולת שלו לקלוע כשהוא פנוי לגמרי מתחת לסל או אפילו לתפוס מסירות ,  יהיה מתסכל במיוחד עבור בראון אם לוקחים בחשבון שהוא יוקף בג'קסון-וואלאס-תומאס ,  לא בדיוק מצטייני הליגה בקבלת החלטות .  
אפרופו קבלת החלטות ,  הבובקאטס כל כך נואשים לכישרון זול וזמין ,  שהם הזמינו למחנה האימונים שלהם את ג'וואריס קריטנטון  ( השותף האלמוני של ארינאס לתקרית הנשק )  ,  דריוס מיילס  ( אמרנו תיכוניסטים כושלים ?  )  ואנטואן ווקר ,  שהחליט לבצע קאמבק מרגש וספורטיבי בשביל לשלם חובות הימורים .  כנראה שלארי בראון מקווה להרכיב מהשלושה שחקן בכושר לקוי ,  עם ברכיים דפוקות ,  חיבה להימורים ,  נשק חם ,  ויידוי שלשות מוחטאות .  לא הודיעו לו שאלן אייברסון עדיין פנוי ? 
חמישייה :  דיי ג'יי אוגוסטין  ( שון ליבינגסטון )  ,  סטיבן ג'קסון ,  ג'ראלד וואלאס ,  טיירוס תומאס ,  נאזי מוחמד 
ספסל :  שון ליבינגסטון  ( די ג'יי אוגוסטין )  ,  מאט קארול ,  ג'ראלד הנדסון ,  דרק בראון ,  דומיניק מקגווייר ,  בוריס דיאו ,  אדוארדו נהארה ,  קוואמי בראון ,  דסאגנה דיופ .  
מאמן :  לארי בראון  ( עונה שלישית בקבוצה ) 
מועמד לפריצה :  
בין כל החוזים שהזכרנו והרמיזות לידו הקמוצה של ג'ורדן על הארנק ,  השמטנו את הארבעים מיליון דולר לחמש שנים ,  שטיירוס תומאס זכה לקבל הקיץ .  לא מעט עבור שחקן שתרם 10 נקודות ,  6 ריבאונדים ,  1.5 חסימות וחטיפה למשחק ,  ב-25 משחקים שהספיק לשחק עבור שארלוט אשתקד .  למען ההגינות יש לציין כי תומאס עלה מהספסל ל-21 דקות בלבד באותם משחקים .  אם לקחת אינדיקציה מהחוזה שקיבל ושמועות הטריידים הבלתי פוסקות לגבי בוריס דיאו ,  אפשר להניח שהבובקאטס בונים לא מעט על תומאס הצעיר  ( חגג 24 בקיץ )  .  לארי בראון כבר הצהיר שהוא מתכוון לשחזר עם תומאס את יחסיו עם ראשיד וואלאס בעבר  מותר לטעות ולעשות שטויות על הפרקט ,  רק בלי לחפף ובמיוחד לא בהגנה .  תומאס בפוקוס יוכל להוסיף המון להתקדמות של שארלוט וגם לעצמו כשחקן .
 מועמד לדעיכה :  
ציינו שבוריס דיאו כיכב בלא מעט שמועות הקיץ ,  זה התחיל במעבר אפשרי לטורונטו בתמורה לחוזה קלדרון ,  שלבסוף טורפד על ידי ג'ורדן .  לאחרונה שוב שמענו על החלפת דיאו בתמורה לדווין האריס ,  בטרייד המרובע על כרמלו אנתוני שכבר לא ייצא לפועל .  לצד החוזה שטיירוס תומאס קיבל ,  ברור כי דיאו מיועד לעלות מהספסל .  אומנם מדובר בשחקן מגוון למדי שמסוגל לשחק בשלושת עמדות הקו הקדמי ,  אבל כדי לעלות מהספסל צריך אופי ויכולות ,  שלפי התקופה שלו בפניקס  אצל דיאו הם חסרים  ויעידו על כך תלונותיו של דיאו באותה תקופה .  תוסיפו לכך את בעיותיו הקבועות של דיאו עם שמירה על כושר ומשקל תקני ,  ותקבלו מתכון לדעיכה .
 אקס-פאקטור :  
הזכרנו כבר את ליבינגסטון ואיתותי הקאמבק המעודדים שלו ,  האופציה הנוספת לעמדת הרכז בשארלוט מגולמת בדי ג'יי אוגוסטין ,  שעבורו למעשה הבובקאטס ויתרו במשך שלושה קיצים רצופים על השארתו של פלטון  ( וגם על ברוק לופז בדראפט )  .  אוגוסטין נתן עונת רוקי מבטיחה אבל חווה נסיגה משמעותית בממוצעים שלו אשתקד .  עם זאת ,  ב-14 משחקים בקריירה שלו שבהם עלה בחמישייה ,  הוא סיפק 17.1 נקודות ,  46.3% מהשדה ,  2.5 שלשות ב- 50% ,  5.9 אסיסטים וחטיפה למשחק .  
בין שני הרכזים המתחרים יש הפרש של כמעט 20 ס"מ לטובת ליבינגסטון  אבל ההפרש בטווח הקליעה הוא לטובת אוגוסטין ,  לכן הוא עשוי להתאים יותר בקו האחורי לצד וואלאס וג'קסון ,  שמחזיקים בכדור וחודרים המון .  מצד שני ,  אוגוסטין מתאים גם לתפקיד הסקורר המוביל של החמישייה השנייה .  הוא מצוין בשמירת לחץ על רכזים זריזים אבל נחות פיזית ברוב המאצ'-אפים שלו  בדיוק הפוך מליבינגסטון .  אז מי יפתח ומי יעלה מהספסל ?  זו עשויה להיות שאלה של מאצ'-אפ ,  זו בטוח תהיה שאלה של מאמץ הגנתי והתאמה לשיטת המשחק המבוקרת של בראון .  צפו לחלוקת דקות מאוזנת ,  בין היתר כדי לשמור על בריאותו של ליבינגסטון .  אבל פציעה שלו ,  עונה מאכזבת נוספת של אוגוסטין ואי-יכולת להשיג רכז פותח בקאליבר המתאים ,  תעלה לשארלוט בכרטיס לפלייאוף .
 התסריט האופטימי :  
אוגוסטין ותומאס בעונת פריצה ,  וואלאס וליבינגסטון נמנעים מפציעות ,  דיאו שמח להוביל את חבורת פועלי הצווארון הכחול שיושבים סביבו על הספסל ,  בזמן שג'קסון מוביל את החמישייה לעונת שיא נוספת בתולדות המועדון הצעיר .  מארצ'ין גורטאט מגיע מאורלנדו בתמורה לחוזה המסתיים של מוחמד ובחירת דראפט עתידית ,  צעד שהמג'יק מתחרטים עליו בגדול בחצי גמר המזרח ,  כאשר הפולני מספק תשובה לסופרמן שמולו היה רגיל להתמודד באימונים .  שלב אחד קודם לכן ,  טיירוס תומאס הוא זה שנוקם בשיקגו ,  ובדרך הזו לארי בראון שוב לוקח קבוצה קטנה עד לגמר המזרח .
 התסריט הפסימי :  
וואלאס שוב מצדיק את כינויו  " קראש "  ומתרסק על הפרקט בדרך לעוד ריבאונד הגנה ,  רק שהפעם הוא מתרסק על הברכיים המסכנות של ליבינגסטון .  תומאס מצדיק את ההקבלה של בראון בינו לבין ראשיד וואלאס ,  עם כמות עבירות טכניות שמתחרה רק בזו של סטיבן ג'קסון המתוסכל .  ללא תחרות מצד ליבינגסטון על עמדת הרכז ,  אוגוסטין משתולל על הפרקט ומפסיק לזרוק רק כאשר קוואמי פנוי למסירה  מה שמעמיד את הבריאות של בראון בסכנה והוא מחליט לפרוש .  בעקבות לחציו של ג'ורדן על הג'נרל מנג'ר ,  גילברט ארינאס מגיע בטרייד ,  בלי שאף אחד לוקח בחשבון שקריטנטון עדיין בסגל .  
תחזית :  
תגידו מה שתגידו על מהלכי הבובקאטס ,  הם יודעים לקחת סיכונים משתלמים  הטרייד עבור ג'קסון ,  החתמת ליבינגסטון .  תגידו מה שתגידו על השיגיונות של לארי בראון כמאמן ,  אבל הקבוצות שלו משתפרות מעונה לעונה עד שהוא מחליט לנטוש .  הוא יאפשר לאוגוסטין ותומאס מרווח לטעות וגם לפרוח ,  כי אין לו יותר מדי אפשרויות אחרות .  שארלוט תיאבק באטלנטה ומילווקי על מקומות 5-7 ותפגין שיפור מהותי בפלייאוף ,  עם סיכוי לעבור את הסיבוב הראשון במאצ'-אפים מסוימים .
 
גולדן בראון
מחממים את הפרקט :  לשארלוט סגל מתוסבך ,  אבל כל עוד לארי בראון על הקווים וההגנה עובדת ,  יש סיכוי ליותר מסיבוב ראשון בפלייאוף

