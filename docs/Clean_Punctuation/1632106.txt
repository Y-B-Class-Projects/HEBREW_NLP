לדחות את נוהל דחיית הדיונים 
 >  >  אחת הבעיות הקשות של מערכת המשפט היא הסחבת הקשה ,  הפוגעת הן בעשיית הצדק והן בתחושת הצדק .   כאמצעי למאבק בסחבת הוציאה נשיאת בית המשפט העליון דורית בייניש נוהל שכותרתו  " טיפול בבקשות לדחיית מועדי דיון ".  הנוהל כולל הצהרת כוונות :  הוא קובע כי בית משפט שיתבקש לדחות דיון ייתן דעתו לא רק לעניינו של מבקש הדחייה והצד השני להליך , " אלא גם - ואף בעיקר - לזכותו וחובתו של בית המשפט לנהל את כלל הדיונים שלפניו ביעילות ,  תוך שימוש מושכל וזהיר במשאבי השפיטה לטובת כלל המתדיינים וההליכים הממתינים לבירור לפני בית המשפט ".  הנוהל מעורר כמה בעיות .  ראשית ,  הפיכת בקשות הדחייה לחוד החנית במאבק בסחבת מעבירה מסר שגוי כאילו הסחבת נגרמת בעיקרה מבקשות דחיית דיונים של צדדים ובאי כוחם .  לא ידוע לי על בדיקה מקצועית מעמיקה שמלמדת כי לבקשות דחיית מועד דיון יש השפעה משמעותית על כלל הסחבת בבתי המשפט .  אין ספק כי דחיית מועדי דיון - בעיקר בהתראה קצרה - עלולה לפגוע ביעילות עבודת בית המשפט ,  אך ספק אם זו הסיבה העיקרית לסחבת .  אילו היה הנוהל חלק מתוכנית עבודה כוללת לייעול בתי המשפט שמבוססת על בדיקה מקצועית ,  היה קל יותר לעכלו .  בצורה בה פורסם ,  מטיל הנוהל - גם אם זו לא כוונתו - במשתמע ,  את האחריות לעומס ,  על המתדיינים ובאי כוחם .  בעיה נוספת .  הנוהל מורה לשופט כיצד לנהוג בבקשה לדחיית מועד דיון .  מכיוון שהנוהל עוסק בעניין מינהלי ולא מהותי ,  אין מניעה כי יצא נוהל מראש המערכת ,  המורה לשופטים כיצד עליהם לנקוט בעניין מינהלי של בקשות דחיית מועד דיון .  ואולם ,  הנוהל מוסיף ומורה לשופט כי אם יידחה מועד הדיון  ( תתקבל בקשת הדחייה )   " ישקול בית המשפט חיוב בעל הדין שהגיש הבקשה בהוצאות ,  אם לטובת הצד שכנגד ואם לטובת אוצר המדינה ,  אם ראה כי הנסיבות מצדיקות זאת ".  מדובר בהנחיה שנועדה להרתיע צדדים מעצם הגשת בקשה לדחות את מועד הדיון .  האפשרות כי בקשה כזו בין אם תתקבל ובין אם תידחה תביא לחיוב בהוצאות נועדה להרתיע צדדים מהניסיון לדחות דיון ,  גם אם הוא מוצדק .  בעניין מינהלי שכזה ,  שלגביו רשאית נשיאת בית המשפט העליון כראש המערכת להוציא נוהל עבודה לשופטים ,  אין סמכות לחייב אדם בהוצאות ואין סמכות לראש המערכת להורות בנוהל לשקול להטיל הוצאות .  חיוב בהוצאות הוא חלק מההליך המשפטי והוא בסמכותו של השופט הדן בתיק .  הוראה זו של נשיאת בית המשפט העליון חורגת מהמינהל וחודרת לסמכות השיפוטית .  חיוב צד בהוצאות לטובת המדינה בגין עצם הגשת בקשת דחייה משמעו הוספת תשלום מס או אגרה על עצם קבלת השירות בבית משפט .  אגרה כזו אין לשופט ואף לא לנשיא בית המשפט עליון סמכות להטיל .  - הכותב הוא שותף במשרד עוה"ד צלרמאיר פילוסוף

לדחות את נוהל דחיית הדיונים 
nan
