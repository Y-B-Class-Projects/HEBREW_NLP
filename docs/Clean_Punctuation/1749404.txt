השומר בלובי חוזר לנחלת המיליונרים
הפנטזיה מתנפצת :  פרויקטים עממיים רבים שהתעטרו בתוספות מפתות כבריכות שחייה ,  חדרי כושר ושומר בלובי נאלצים כעת להזניח אותם בשל עלויות הניהול והאחזקה הגבוהות
דירה נאה במגדל מגורים נאה היא חלום של רבים .  ואולם כשהניסיון לממש את החלום מוביל להפרזה עלולים להיקלע לבעיות .  משכנתא גדולה מדי היא הבעיה המוכרת ,  אבל יש גם בעיות מסוג אחר ,  שאף הן באות לידי ביטוי בתשלומים חודשיים גבוהים ובלתי צפויים .  דוגמה אחת היא ארנונה חודשית גבוהה ודוגמה נוספת היא דמי ניהול שלא הובאו בחשבון עקב אבזור הבית במותרות כמו בריכת שחייה או חדר כושר ,  ובמיוחד עמדת שומר .  כל אלה מוסיפים מאות שקלים לתשלומים החודשיים ,  ובמקרים מסוימים עלולים להפוך את דירת החלומות לבית סיוטים כלכלי .  
לדברי תמיר מינץ ,  יו"ר האיגוד לניהול בתים ומבנים בישראל ובעל חברת האחזקה מ.מ.מ אחזקות וניהול מבנים ,  דמי ניהול בבניינים חדשים מתחילים ב-200 שקל לחודש ,  אבל הם יכולים להגיע לכ-4,000 שקל ,  תלוי במפרט השירותים הניתנים ,  במספר הדירות בבניין ,  במצב התחזוקה הכללי ובמערכות המותקנות בו .  התוצאה :  בחלק גדול מהמקרים ,  דיירים בפרויקטים שונים מנסים לצמצם את העלויות באמצעות ביטול פונקציות שונות שהוצעו להם עם הבניין .  
אחד ממרכיבי העלות הבולטים ביותר הוא עמדת השומר בכניסה .  הרעיון  " יובא "  ממגדלי היוקרה ,  אבל לא תמיד אנשים מן היישוב יכולים להתמודד עם עלויות של מיליונרים .  בניין המחזיק שומר 24 שעות ביממה מתחייב להוצאה של כ-28 אלף שקל בחודש המתחלקת בין הדיירים .  בבניין של כ-35 דירות ,  המשמעות היא תוספת של 800 שקל לדמי הניהול הרגילים .  
התוצאה מתבקשת :  לפי נתוני האיגוד הישראלי לניהול בתים ,  כ-70% מעמדות השמירה במגדלי המגורים בישראל אינן מאוישות בשל העלויות הגבוהות .  יש בניינים שבהם הדיירים הגיעו לפשרה וצימצמו את העלויות על ידי העסקת השומר רק בשעות הערב .  
את האופנה של הכנסת האבזורים האלו חיזקו מאוד תושבי החוץ ,  שהציפו את המדינה באמצע העשור .  הקבלנים אז הכניסו כמעט בכל הפרויקטים שיועדו לתושבי חוץ גם חדרי כושר ו/או בריכות .  בהדרגה ,  הדברים חילחלו גם לפרויקטים עממיים יותר .  עם תחילת החדרת סממני היוקרה ,  רוכשי הדירות התלהבו מהתוספות ומהאפשרות להיות בבית  " כמו של עשירים ",  ולא הכבידו על הקבלנים בשאלות לגבי העלויות שהתוספות האלו יעמיסו עליהם בעתיד .  בהדרגה החלה לחלחל התובנה ,  שאין ארוחות חינם ושעל שומר ובריכה יש לשלם ,  וכיום יש רוכשים רבים שלא רואים בתוספות האלו משהו רצוי .  
הנה ,  למשל ,  סיפור מקרית השרון בנתניה .  קבלן שבנה בשכונה ,  רצה לקדם את הפרויקט שלו באמצעות בריכת שחייה . " כשקניתי את הדירה מהקבלן ,  לפני כמה שנים ,  שמחתי .  חשבתי שהילדים שלנו קטנים ,  ושזה ממש מתאים להם .  לא חשבתי בכלל על עלויות תפעול הבריכה ,  מה גם שהקבלן התחייב להפעיל את הבריכה למשך כמה שנים ",  מספרת שלומית טולדנו-קליין ,  תושבת המקום וחברת ועד הדיירים .  
אלא שהדברים לא התנהלו כמצופה והבריכה לא פעלה אפילו יום אחד . " גילינו שלבריכה יש הרבה משמעויות סבוכות שקשורות לביטוח ,  לאיכות חיים ולנהלים .  למשל ,  האם להתיר כניסה ללובי של הבית עם בגדי ים ולהרטיב את הרצפה שם ?  מה יקרה אם מישהו יחליק וייפגע כתוצאה מפעילות הבריכה ?  מדובר בשאלות לא פשוטות ,  ובפרויקט שלנו יש 120 דיירים ,  כך שאין אפשרות להגיע לאחדות דעים ".  
התוצאה ,  כאמור - הבריכה לא הופעלה אפילו פעם אחת ,  והיא נותרה בור בטון יבש ומגודר ,  שלידו מלתחות נטושות .  טולדנו-קליין מספרת ,  שמדי פעם מועלה בקרב הדיירים הרעיון להפעיל את הבריכה ,  אבל הסיכוי שהדבר ייעשה ביום מן הימים קלוש . " אני מעריכה שבסופו של דבר נמכור את הציוד שקשור לבריכה ,  נהרוס את מבני המלתחות ונקים גינה או גינת משחקים במקום .  נראה שכבר יותר פשוט וזול לעשות מנוי לבריכה או לחדר כושר ,  מאשר להפעיל אותם אצלך בבית ",  היא מסכמת . 
" היזמים כיום מתלבטים בנוגע לשטחים הציבוריים בפרויקט .  מחד ,  בריכה ,  חדר כושר ושומר יכולים להוות מקדמי מכירות ,  אך מאידך המשמעות היא עלויות חודשיות גבוהות של ניהול ותחזוקה ,  שיכולות לעורר תרעומת בקרב הדיירים לאחר האכלוס ",  מספר מינץ . " כיום היזמים מבינים שעדיף להם להשקיע בשירותים שלא יבוטלו בשלב מאוחר יותר כמו חדרי אירועים לילדים ,  כי הם לא כרוכים בהוצאות גדולות .  לעומת זאת ,  ניתן לראות כי בריכות רבות בפרויקטים עממיים נותרו יבשות ,  וכיום בריכות מוקמות כמעט רק בפרויקטים יוקרתיים . 
" אחת הדרכים בהן רוכשים יכולים להיערך להוצאות הצפויות להם היא לשכור את שירותיה של חברת ניהול שתוכל לייעץ להם בנושא עלויות האחזקה כבר בשלב התכנון .  כך ,  הקבלן יוכל לתכנן את השטחים הציבוריים בהתאם לעלויות הרצויות לדיירים בגין הניהול והתחזוקה ".  

למנכ"ל חברת השיווק אלדר ,  רוני כהן ,  אין ספק בנושא : " למעט בפרויקטים 'אולטרה יוקרתיים' של 8,000-9,000 דולר למ"ר ,  אנחנו לא ממליצים לשום יזם להיכנס לתחומים האלו ,  ובמיוחד לא לבריכת שחייה .  כשמדובר בפרויקטים עממיים יותר ,  אנחנו יכולים להסכים להקמת חדר כושר פה ושם ,  אבל מדובר יותר ב'חדר כושר לייט' שכולל מספר קטן של מכשירים . 
" פעמים רבות אנחנו עושים מחקרי שוק ומקבצים קבוצות מיקוד ,  כדי לבדוק מה הצרכים של רוכשי הדירות בסביבות מסוימות ומה הם היו רוצים לראות בפרויקטים בהם הם יגורו .  בכל פעם שמעלים את השאלה ,  מה הייתם רוצים שיהיה אצלכם בפרויקט - חדר כושר ,  עמדת שומר לאונג' למבוגרים או ג'ימבורי לילדים - הג'ימבורי מנצח ,  וזה עוד לפני שמיידעים את הנסקרים על עלויות הניהול ".  
מקרה מעניין קרה בפרויקט של חברת אזורים בשכונת היוקרה עיר ימים בנתניה .  בעוד שכל הקבלנים בנו את הפרויקטים שלהם כשהם מצוידים בחדרי כושר ו/או שומרים ,  אזורים החליטה שלא לצייד את המבנים שהקימה בשום דבר . " באסטרטגיה שלנו רצינו לברוח מתחרות ",  מסביר סמנכ"ל השיווק של החברה אבי פורמן . " נוכחנו שלא כל תושבי החוץ מעוניינים בתשלומים חודשיים גבוהים בשביל שניים או שלושה ביקורים בשנה .  למדנו גם ,  שאנגלים אוהבים יותר בתים עם בריכות ,  בעוד שאצל הצרפתים הנושא כלל לא שיחק תפקיד .  גם הקהל הישראלי ,  שנזקק למשכנתא גבוהה כדי לרכוש דירה בעיר ימים ,  לא התלהב להוסיף עוד לתשלומים החודשיים שלו ,  ולכן החלטנו לחשוב בצורה פרקטית יותר .  תוספות מהסוגים האלו אנו מקימים במגדלי נאמן בתל אביב ,  או בפרויקט היוקרה שלנו בירושלים ".  
לעתים ,  חברה מחליטה ללכת בכיוון אחר ,  למשל הפיכת שטחים בפרויקט שלה לקאנטרי קלאב .  אזורים הקימה ברחובות את שכונת  " רחובות החדשה "  שבה יש קאנטרי קלאב עם בריכה ,  והיא העניקה מניות בעלות לקאנטרי לכל בעל דירה .  מהר מאוד הובהר לאנשים ,  שהתחזוקה של הקאנטרי ובמיוחד הבריכה עולה סכומים לא מבוטלים ,  והם החלו למחות .  החברה החליטה לנהל את הקאנטרי קלאב בעצמה ולהעניק הטבות לבעלי המניות . 
" בסופו של דבר המטרה שלך אינה להיכנס לסכסוך עם הלקוחות ,  וצריך להתפשר ",  אומר פורמן . " עדיין כשמדובר בתוספת שהעלויות עליה מחולקות בין מספר גדול של דיירי הפרויקט ,  הדבר שונה מהותית מבריכה שמוקמת בתוך הבניין ,  שהעלויות שלה נופלות על כתפיהם של דיירי הבניין בלבד ".  
המסקנה היא שרוכשי דירות עממיות לא אוהבים להוסיף תשלומי אחזקה על דברים שאינם רואים כהכרחיים .  ככלות הכל ,  בפניהם עמדה האופציה להוסיף את התשלומים האלו כהחזרים חודשיים למשכנתא ,  ולרכוש דירה טובה יותר .
 
השומר בלובי חוזר לנחלת המיליונרים
הפנטזיה מתנפצת :  פרויקטים עממיים רבים שהתעטרו בתוספות מפתות כבריכות שחייה ,  חדרי כושר ושומר בלובי נאלצים כעת להזניח אותם בשל עלויות הניהול והאחזקה הגבוהות

