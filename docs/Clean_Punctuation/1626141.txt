הכישלון לא יתום
ליגות העל של אירופה בפגרה ,  אבל ענבל מנור בשיא הכושר ובמקום ה-11 של המחזור ,  קבלו את 11 הפלופים של חצי העונה
הם תפסו את הכותרות במעברים מפוצצים .  עלו הרבה ,  חלקם אפילו יותר מדי ,  כסף ולא סיפקו את הסחורה .  הבטיחו הרים וגבעות ולא קיימו דבר .  רגע לפני פתיחת חלון ההעברות שהמנהלים הספורטיביים ברחבי היבשת חוזרים לפעילות הענפה של חלון ההעברות ,  וואלה !  ספורט מגישה לכם את מיטב הכישלונות של הקיץ .  נבחרת שמורכבת כולה מההעברות היקרות ,  המוגזמות והגרועות של הקיץ האחרון בליגות הבכירות של אירופה .  נבחרת הפלופים .
 חואן פאבלו קאריסו  סראגוסה 
שוער נבחרת ארגנטינה היה מועמד רציני לנבחרת זו כבר בשנה שעברה ,  עת גילה יכולת מביכה לאחר שנרכש על ידי לאציו תמורת 7.5 מיליון יורו .  בקיץ ,  החליטו באולימפיקו לשלוח את השוער לעונת השאלה בסראגוסה בתקווה שבספרד הוא ירגיש בבית ויציג את היכולת המוכרת מימיו בריבר .  אלא שקאריסו של השנה רק הולך ומידרדר .  השוער בן ה-25 פשוט לא מצליח להתאקלם בכדורגל האירופי ומעמדו נמצא בנסיגה .  שמונה הופעות עלובות  ( כולל שישייה בקאמפ נואו )  הספיקו למאמן להחזיר את האפודה ללופז ואלחו הוותיק .  גם דייגו מראדונה לא יכול היה להתעלם מהיכולת שמציג השוער שלו וניפה אותו מהרכב האלביסלסטה .
 מגן ימני :  גלן ג'ונסון  ליברפול 
שני קריטריונים בסיסיים עומדים במרכזו של הפלופ :  מחיר מופרז ויכולת גרועה .  שני אלה הופכים את ג'ונסון לפלופ האולטימטיבי .  ג'ונסון ידע שנים רעות מאוד בצ'לסי .  אמנם מניותיו היו בעלייה אחרי עונה מוצלחת בפורטסמות ,  אבל שום דבר לא מצדיק תג מחיר של 18.5 מיליון ליש"ט .  במיוחד לאור תקציב הרכש המוגבל  ( יחסית )  שקיבל רפא בניטז .  ג'ונסון החליף את ארבלו ארבלואה ועל פי יכולתו עד כה ,  הוא עוד צפוי להיכנס להיסטורית ההעברות הגרועות בפרמיירליג .  בניטז גילה מה שבעצם היה ידוע לכל  ג'ונסון לוקה בסגירה ההגנתית ולמרות המהירות ,  לא מספק את הערך המוסף בהתקפה .  בטח את הערך המצופה משחקן שעלה 18.5 מיליון ליש"ט .  
בלם :  ג'וליאן לסקוט  מנצ'סטר סיטי 
כסף הוא ממש לא הבעיה באיסטלנדס .  מארק יוז רצה את לסקוט ?  אין בעיה .  אברטון לא רוצה למכור ?  לכל אחד יש מחיר ו-24 מיליון ליש"ט ריככו את הטופיז אחרי שבועות ארוכים של מו"מ .  לסקוט ,  אפילו לא הבחירה השלישית של קאפלו לנבחרת ,  נותר עם הר של ציפיות להצדיק את המחיר המופר ששולם עליו .  ההופעות הראשונות לימדו על העתיד לבוא .  שיתוף הפעולה עם קולו טורה לא סיפק את הסחורה והסיטי של השנה סופגת כמו קבוצת תחתית .  הנחמה היא שאם לסקוט ימשיך להיראות כך ,  שייח מנסור והחברים יפתחו שוב את הארנק .  כסף ,  כבר אמרנו ,  ממש לא חסר שם .  
בלם :  חואניטו  אתלטיקו מדריד 
שום נבחרת פלופים אינה שלמה בלי נציג של אתלטיקו מדריד ,  מועדון שמקפיד לשמור על מנטרה קבועה  ציפיות בשמיים והתרסקות בשלב מוקדם של העונה .  גם הקיץ ,  כמו בכל קיץ ,  החליטו בקלדרון ללכת על חיזוק ההגנה .  לשם כך הביאו את חואניטו בן ה-33 ,  הסמל הגדול של בטיס .  אחרי 15 מחזורים ,  הקולצ'ונרוס שקועים עמוק בתחתית וסיימו קמפיין מביך בליגת האלופות .  חואניטו ,  בלם נבחרת ספרד ,  נדבק בקללת הקלדרון ונראה נורא .  למזלה של אתלטי ,  יש לו ניסיון בקרבות נגד הירידה .  
מגן שמאלי :  עלי סיסוקו  ליון 
המגן הצרפתי של פורטו היה אחד השמות החמים של הקיץ .  מילאן כבר הודיעה על רכישתו תמורת 15 מיליון יורו ,  אך ביטלה את ההסכם בשל פגם שהתגלה בבדיקות הרפואיות .  ליון אמרה תודה וקפצה על המציאה .  סיסוקו נכנס לעמדה של פאביו גרוסו  ( עוד פלופ רציני )  שעבר ליובנטוס ועד כה מדובר באחת ההעברות המאכזבות בצרפת .  המגן בן ה-22 לא מרשים ,  בלשון המעטה .  בתום הסיבוב הראשון ,  ליון ,  למרות סכומי העתק שהוציאה בקיץ ,  רחוקה 13 נקודות מהאלופה בורדו .  אלא שבעוד שאר שחקני הרכש עושים פחות או יותר את העבודה ,  סיסוקו מסמל את העונה המאכזבת .
 פליפה מלו  יובנטוס 
אחרי שנתיים בהן החזיק בתואר הכי מפוקפק בכדורגל האיטלקי ,  נושל ריקרדו קווארסמה מתואר  " פח הזהב "  המוענק לשחקן הרכש הגרוע ששיחק בסריה A .  מלו הוא האכזבה הגדולה של יובה העונה .  אחרי עונה גדולה בפיורנטינה ,  הביאנקונרי שילמו 21 מיליון יורו תמורת הברזילאי בציפייה שינהיג את הקישור האחורי ,  אבל החיבור פשוט לא עובד .  באחד המשחקים האחרונים הוחלף מלו בדקה ה-32 וספג שריקות בוז צורמות מהקהל .  ביובה טוענים כי הקשר לא הסתגל לשיטת המשחק של צ'ירו פרארה וקרס מעומס הציפיות ואילו מלו סבור שפרארה לא משתמש בו נכון .  מה שבטוח ,  הזיווג בין הצדדים לא יחזיק עוד זמן רב .  
אלברטו אקווילני  ליברפול 
אחרי שאיבד את צ'אבי אלונסו ,  המנוע שהוביל אותו לעונה המוצלחת אשתקד ,  ידע בניטז כי אסור לו לפספס בעניין המחליף .  הוא פינה את מרבית התקציב לשחקן בעמדה זו ,  לא הסכים להתפשר ובכל זאת ,  הלך על אקווילני  בידיעה כי יהיה כשיר רק חודשיים לאחר פתיחת העונה .  20 מיליון יורו שילמה ליברפול על קשר פצוע ששיחק עד כה רק ארבע פעמים בליגה .  ההחלטה התמוהה של בניטז להפקיר את אחת העמדות החשובות במגרש עלתה לו בעונה כולה .  אקווילני ,  כשיחלים ,  יצטרך להתמודד מעתה גם עם תג הכישלון .  ובניטז ?  אם היינו צריכים לבחור מאמן לנבחרת הזו ,  התפקיד היה שלו .  
אלכסנדר חלב  שטוטגרט 
השנה הרעה בברצלונה הביאה את הקשר הבלארוסי להסכים לשנת השאלה במקום בו ביצע את הפריצה ,  לפני השנים הנפלאות בארסנל .  אלא שהמעבר הרומנטי לא הוכיח את עצמו .  אחרי חצי עונה בבונדסליגה ובצ'מפיונס המאזן של חלב עומד על אפס שערים ,  אפס בישולים ותרומה אפסית לקבוצה הכי מאכזבת בגרמניה העונה .  היכולת העלובה של חלב סידרה לו בחירה ל-11 הגרועים של הסיבוב הראשון בכמה כלי תקשורת בגרמניה .  גם בברצלונה לא מתגעגעים .
 לוקאס פודולסקי  קלן 
אי שם בחודש ינואר הרים פודולסקי טלפון ליוגי לאו ושאל אותו האם מעבר חזרה לקלן יפגע במעמדו בנבחרת .  המאמן הבטיח שלא והחלוץ סגר על חזרה הביתה בקיץ .  פודולסקי רצה להאמין שהשיבה לקלן אחרי שלוש שנים רעות בבאיירן מינכן תעזור לו לפרוץ ולשדרג את מעמדו .  גם קלן קיוותה שההשקעה בסך 10 מיליון יורו תעזור לה לחזור לצמרת .  בינתיים ,  האכזבה היא מרה והדדית .  פודולסקי כבש רק שער אחד בחצי עונה וקלן סיימה סיבוב בתחתית .  ואם לשפוט לפי חצי העונה הראשונה ,  גם יוגי לאו יצטרך לשקול מחדש את הבטחתו בקרוב .  
רודריגו פלאסיו  גנואה 
בגיל 27 יצא הקיץ רודריגו פלאסיו לראשונה את גבולות ארגנטינה אחרי שנים של שמועות וציפייה למעבר גדול .  הכיוון היה גנואה ,  הפתעת העונה שעברה בסריה A ,  שהשקיעה כספים במטרה לתפוס את המקום הרביעי .  מפלאסיו ,  אחד מכוכבי בוקה בשנים האחרונות ,  ציפו שייכנס לנעליו הגדולות של דייגו מיליטו .  אלא ששום דבר ביכולת של פלאסיו לא מזכיר ולו במעט את בן ארצו ,  שקורע רשתות באינטר .  פלאסיו סובל מקשיי קליטה באיטליה ומציג יכולת חלשה העונה ,  שסידרה לו מקום של כבוד על הספסל ליד פלופ אחר  הרנן קרספו המתוסכל .  
קלאס יאן הונטלאר  מילאן 
מה עשתה מילאן עם 65 מיליון היורו שקיבלה על קאקה ?  לא הרבה .  הרוסונרי חיפשו במשך כל הקיץ חלוץ ברמה גבוהה ,  פנטזו על השמות הגדולים ביבשת ,  אך הצליחו לצרף רק את הצייד ,  שעלה 15 מיליון יורו .  הונטלאר ,  פעם ילד פלא והיום כבר בן 26 ,  הגיע אחרי חצי עונה בינונית מאוד בריאל מדריד שם שמחו מאוד להיפטר מההולנדי .  אלא שגם הפסימיים הגדולים התקשו לחזות את הנפילה .  הונטלאר הפך במילאן לשחקן לא רלוונטי .  הוא ממעט לשחק ,  לא נספר על ידי לאונרדו והתרומה שלו מסתכמת בצמד ניצחון בקטאניה .  במילאנו מחפשים לצייד קבוצה חדשה .  המחיר לא צפוי להיות גבוה במיוחד .
 מרקו אמליה  ( גנואה )   פעם סומן כיורש של בופון 
יורי ז'ירקוב  ( צ'לסי )   אנצ'לוטי לא סופר אותו 
שונסוקה נקאמורה  ( אספניול )   נער פוסטר 
דייגו  ( יובנטוס )   עיין ערך פליפה מלו 
סטיוארט דאונינג  ( אסטון וילה )   הרבה כסף ,  הרבה פציעות ,  מעט ת'כלס 
אובפמי מרטינס  ( וולפסבורג )   עבר זמנו 
רוקה סנטה קרוז  ( מנצ'סטר סיטי )   ככה מבזבזים 17 מיליון ליש"ט

הכישלון לא יתום
ליגות העל של אירופה בפגרה ,  אבל ענבל מנור בשיא הכושר ובמקום ה-11 של המחזור ,  קבלו את 11 הפלופים של חצי העונה

