נתקעים בפקק של עצמנו 
תחבורה
 >  >  עיתונאי פנה אלי באחרונה ושאל כיצד ניתן לפתור את בעיית הפקקים בנתיבי איילון .  הצעתי להרחיב את הנתיב הימני ביציאה הצפונית לכיוון כביש מס' 5 ;  הוספת נתיב נוסף תקל משמעותית על העומס ביציאות מאיילון .  עלות פרויקט כזה היא כמה מיליוני שקלים ,  ובכל זאת איש אינו מוציא אותו לפועל .  תוכנית נתיבי ישראל שהגיש שר התחבורה ,  ישראל כץ ,  לממשלה נותנת את הדעת על כל הנושאים המהותיים שעל סדר יומה של המדינה בתחום ,  אך לצערי היא לא תתממש .  לא בגלל השר ,  אלא בגלל שיישום דורש זמן ובעוד שנתיים שוב יתחילו לדבר על בחירות ,  שר חדש ייכנס למשרד והחשש הוא שהתוכנית של כץ לא תמומש על ידי שר חדש .  שר התחבורה החדש ודאי יגיש את  " תוכנית הנתיב המהיר ",  השרה שאחריו תגיש את  " מיזם תשתיות ותחבורה כחול-לבן "  וזה שאחריה יבטל את המיזם ,  יתלונן אצל מבקר המדינה ויגיש את  " בין מסלולים - חזון לשיקום כבישים ".  בינתיים כולנו נהיה תקועים בפקק ,  נחכה להארכה של האיילון ולחיבור כבישי אורך ורוחב ונקנה כרטיסים לרכבת הקלה של תל אביב .  הרכבת הקלה היא מחדל .  ברור לכולנו שאפשר היה לסיים את העבודות עליה כבר לפני שנים ובכל זאת ,  המדינה איפשרה לפרויקט לקרוס ולהתעכב בכל פעם מחדש .  כבר התרגלנו שתאריך היעד לסיום פרויקט הוא אפילו לא הערכה גסה ,  אלא סתם מספר שיידחה ויימרח ויתעכב בלי הרף ,  במעין חלמאות שמשלבת את שיטת ה"סמוך "  עם המנטליות שמאפשרת לזלזל בציבור .  תחבורה היא צורך לאומי .  פקקי הענק בסין שזכו לכותרות מסביב לעולם עוד יגיעו גם אלינו .  מספר כלי הרכב על הכבישים גדל והולך ,  אבל לא אורך הכבישים ,  ודאי וודאי שלא איכותם .  מעצ אמנם עושה מאמצים גדולים :  בכל רגע מתבצעות עבודות בכמה כבישים במקביל ;  אבל ממש כמו בעניין הגשרים שאינם מטופלים - גם כאן עיקר תשומת הלב ניתנת לתיקונים הכרחיים ,  לא לשדרוג מהותי ויסודי .  הרעות החולות רבות מכדי שניתן למנות אותן :  הימנעות משרדי הממשלה מפיצול מכרזים ,  דבר שחיוני לקידום פרויקטים ומניעת חריגות בלוחות הזמנים ;  התעלמות הממשלה מהמלצות ועדת זיילר על סטנדרטיזציה של חוזים ;  החיבור הלקוי בין תכנון וביצוע ,  כשהחברה המבצעת נדרשת להיות אחראית גם על התכנון וגם על הביצוע ;  שיטת מכרזי ה-bot שלא יוצאת לפועל ופרויקטים שנכשלים בזה אחר זה  ( הרכבת הקלה ,  כביש 531 )  .  האם יום אחד מישהו ייתן את הדעת על שנים של הזנחה פושעת ועיכובים מיותרים ?  כמעט 30 שנה אני בונה כבישים וגשרים .  פעם לסוללי הכבישים קראו חלוצים ,  כיום אנו קבלני תשתיות .  אולי במעבר מחלוציות ,  פריצת דרך וחדשנות לוועדות ומשרדים וביורוקרטיה ,  נתקענו כולנו בפקק של עצמנו .  הכותב הוא סגן נשיא התאחדות הקבלנים והבונים בישראל

נתקעים בפקק של עצמנו 
תחבורה

