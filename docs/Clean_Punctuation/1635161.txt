גם לחג'ג' יש משחק עונה
הגארד של מכבי חיפה לא רק מתכונן לירושלים ,  אלא גם למאבק על החוק הרוסי : " הבעיה היא מכבי ,  אבל מבחינתי מכבי לא חלק מהליגה "
 ההשפלה של הפועל ירושלים בהיכל נוקיה בתחילת השבוע הותירה את מכבי חיפה בודדה ברשימת הקבוצות שעשויות לסדר לנו פיינל פור תחרותי .  אם בתחילת העונה נדמה היה שסיפור ההצלחה של חיפה אשתקד היה לא יותר מהברקה חד פעמית ,  הירוקים התאוששו מהר וסיפקו תשובה מוחצת בדמות שבעה ניצחונות רצופים ,  יכולת מצוינת וסגנון התקפי .  
אבל בתחילת העונה זה עוד נראה רע .  מסע הרכש הביא שמות נוצצים כמו ג'ייסון ריץ' ,  ג'סי פלוט רוסה וכוכב התיכונים ג'רמי טיילר ,  אבל המכונה הירוקה קרטעה .  משהו נראה היה חסר ,  או יותר נכון מישהו :  דורון פרקינס .  דווקא אז ,  כשהסיפור נראה רע ומר ,  החלה הקבוצה להתעורר ,  כשלדרור חג'ג' ,  ההוא שנכנס לנעליו של פרקינס שעבר למכבי תל אביב ,  יש לא מעט מניות בקאמבק החיפאי .  האם החלק החסר בפאזל סוף סוף נמצא ?  
" אסור לשכוח שהפתיחה שלנו הייתה מול מכבי בבית וגליל בחוץ ,  שזה שני משחקים קשים בלי קשר לאיך שנראינו ",  אומר חג'ג'  ( 31 )  בראיון לוואלה !  ספורט . " אנחנו בסך הכל קבוצה חדשה ,  ואני חושב שעם הזמן למדנו להבין יותר טוב מה הצוות המקצועי רוצה .  למדנו לעזור אחד לשני ,  אבל עדיין בתור קבוצה יש לנו הרבה מה לשפר ,  ואנחנו רחוקים מאיך שאנחנו רוצים להיראות .  יש לקבוצה הזאת פוטנציאל שעוד לא ראיתם .  יש לנו עוד הרבה דברים להציג שטרם יצאו החוצה .  יש לנו עוד הרבה עבודה כדי להגיע לאיפה שאנחנו רוצים ". 
- ומה המטרות הסופיות ?  
" פיינל פור ,  זו המטרה כרגע .  כשנגיע לשם נדבר ". 
חג'ג' מעמיד העונה מספרים לא רעים של 8.3 נקודות ,  5.5 אסיסטים ו-4.2 ריבאונדים ב-28.1 דקות למשחק ,  כמעט אותם מספרים שהעמיד בשנתיים ששיחק בהפועל ירושלים .  בעצם השתלבותו של חג'ג' אפשר ללמוד גם על יכולת ההסתגלות שלו ,  אך גם על הסיבה לכך שחיפה לא התפרקה אחרי פתיחת העונה הקשה :  בניגוד למכבי תל אביב ,  הפעם חג'ג' התחבר לקבוצה קיימת ,  לקבוצה רצה ,  לקבוצה שלא עברה יותר מדי שינויים ושמרה על הבסיס .  זה המתכון לשילוב מוצלח של שחקן רכש ,  מתכון שלא מבוצע בהרבה מאוד קבוצות בליגה . " יש פה הרבה שחקנים שהיו פה שנה שעברה ,  ואני הגעתי לקבוצה וקיבלו אותי יפה .  יש לי פה חלק כמו כל אחד אחר .  חוץ מדבון ג'פרסון ,  שהוא בולט יותר מהשאר מבחינה מקצועית ,  כל אחד נותן את התרומה הצנועה שלו ,  וזה המפתח להצלחה ",  מסביר חג'ג' .  
- כמה זה קשה לחזור לכושר אחרי עונת ספסל במכבי תל אביב ?  
" זה לא היה קשה .  בשנה שעברה לא שיחקתי הרבה ,  אבל שמרתי על כושר ,  התאמנתי הרבה .  זה לא שלא שיחקתי כדורסל שנה שלמה ,  הייתי בקבוצה מהטובות באירופה ולמדתי שם הרבה .  אחרי זה ,  הכל עניין של דקות משחק ,  ותוך כמה משחקים נכנסתי לעניינים ". 
- אתה שחקן ותיק ,  ויש לא מעט שחקנים ותיקים ישראלים בקבוצה .  אתה לא מרגיש שהקבוצה לא מספיק רעבה ?  
" אני לא יודע אם להגדיר את זה רעב ,  הייתי מגדיר את זה מוטיבציה וטירוף שיש לשחקנים צעירים ,  כמו הזרים שלנו .  הישראלים שלנו אמנם ותיקים ,  אבל יש להם הרבה חשק למשחק ,  הם משחקים עם הרבה אנרגיות ,  והניסיון זה משהו שיעזור לנו עם הזמן .  בסוף ,  במעמדים המכריעים ,  זה יעמוד לטובתנו .  אין לי ספק ". 
הפריצה של חג'ג' הגיעה בתחילת שנות ה-2000 ,  כשעלה עם הפועל תל אביב לליגה הראשונה וקיבל הזדמנות כשחקן ספסל עם דקות משמעותיות .  אחרי שנתיים באירופה ,  חג'ג' הגיע בתחילת עונת 2006/7 להפועל ירושלים ,  שיחק בה שנתיים והפך לאחד הגארדים הישראלים המובילים .  כיום ,  כשרוב הקבוצות בליגת העל מחזיקות בצמד גארדים ישראלים ,  חג'ג' יכול רק להצטער שבתחילת הקריירה שלו המגמה הייתה אחרת ,  והוא נאלץ לנדוד לליגה השנייה והשלישית בחיפוש אחר דקות משחק . " אני חושב שזה עניין של טרנד .  יש שנים שמחליטים ללכת על רכז זר ,  ויש שנים שהולכים על סנטר זר .  בסוף זה הכל מגמות ",  הוא אומר .  
- איך ההרגשה לשחק ליד רכז ישראלי לעומת רכז זר ?  
" אני מעדיף שיהיו לידי כמה שיותר ישראלים .  הייתי מעדיף חמישה ישראלים על המגרש .  מאוד נוח לי שיש לי מחליף כמו עמית בן דוד ,  זה שחקן שנותן לי שקט ,  וגם אם אני לא אשחק טוב ,  השחקן שבא מאחוריי הוא לא פחות טוב ממני ". 
בתקופה האחרונה הועלו ספקולציות במנהלת ליגת העל על אפשרות לסיום החוק הרוסי ,  ולחג'ג' ,  שהיה מהתומכים הגדולים של החוק בתחילת דרכו ,  יש דעה נחרצת על מה צריך לעשות בנושא זה : " המאבק על החוק הרוסי זה משהו שהולך להתנהל בחודשים הקרובים .  חייבים להגביל את מספר הזרים בליגה ,  כי אני לא מסכים עם אלה שאומרים שאין מספיק ישראלים טובים .  שחקנים כמוני וכמו מורן רוט עלו מהליגה השנייה והגיעו עד לנבחרת הבוגרת .  יש הרבה שחקנים בליגה הלאומית שראויים לשחק בליגה הראשונה ,  הם רק צריכים מישהו שיתן להם את הצ'אנס .  לכן החוק הרוסי חשוב .  אני חושב ששלושה זרים זה פייר לכל הצדדים ,  אבל הבעיה בעניין הזה היא עם מכבי תל אביב שמשחקת באירופה ,  וזה לא מתאים לה .  אבל מכבי מבחינתי לא בדיוק חלק מהליגה ". 
לצד הישראלים המנוסים של חיפה ,  הוותיקים ביותר בליגת העל ,  משחקים בחיפה הזרים הצעירים ביותר בליגה ,  כשהמבוגר ביניהם הוא ג'סי פלוט-רוסה בן ה-25 . " ברור שיש הבדלים מנטליים ",  יודע חג'ג' , " זה חבר'ה שבאים לאירופה לשנה הראשונה או השנייה שלהם ,  הם עוברים הרבה מאוד קשיים ביום יום והם צריכים להסתגל למציאות ולסגנון משחק שונים .  אנחנו מנסים לעזור להם ,  אבל הם צריכים ללמוד את הכדורסל האירופאי ,  וזה לוקח זמן .  כשאני הייתי צעיר הייתי מסתכל על הוותיקים כדי להשתפר ולראות מה הם עשו .  אם הם יהיו חכמים ויסתכלו על השחקנים הוותיקים בקבוצה ,  זה יעזור ". 
- יש לכם שני שחקנים שעוקבים אחריהם מעבר לים ,  ג'רמי טיילר ודבון ג'פרסון ,  איזה עתיד אתה מנבא להם ?  
" לג'רמי יש הרבה עבודה כדי להיות שחקן NBA ,  אבל לדבון ,  מבחינת יכולות אתלטיות ומקצועיות ,  יש מספיק כישרון כדי להיות שם .  הוא רק צריך לקבל הזדמנות ".  
- היית בכמה מועדונים גדולים .  איזה הבדל אתה מוצא בינם לבין מכבי חיפה ,  ששואפת לחזור להיות קבוצה גדולה .
" חיפה שונה מהפועל תל אביב והפועל ירושלים .  זו בסך הכל העונה השנייה שלהם בליגה הראשונה .  אין את הטירוף שיש בקבוצות האחרות ,  אבל הקבוצה לאט לאט בונה מסורת .  אנחנו יודעים שלמכבי חיפה יש קהל מדהים בכדורגל ,  ואנחנו מחכים שיותר חבר'ה יבואו לכדורסל .  מכבי חיפה מבחינת קהל זו קבוצה גדולה ,  אבל יש עוד מקום להתחזק באספקט הזה ". 
- לעומת שנים קודמות ,  אתה יכול להגיד אם הליגה השנה התחזקה או נחלשה ?  
" אני לא יכול לומר בוודאות ,  אבל יש הרגשה שהליגה קצת נחלשה .  אחת הסיבות היא שהקבוצות הקטינו את התקציבים והחתימו זרים בפחות כסף והרבה יותר צעירים .  אני חושב שזה די השפיע על הרמה ". 
בשנתיים האחרונות מצא עצמו הגארד המוכשר מחוץ לנבחרת ישראל ,  וזאת על אף שהוא היה אחד השחקנים המובילים בקמפיין העלייה של הנבחרת לאליפות אירופה 2007 .  חג'ג' עצמו לא היה נלהב ללכת לנבחרת מסיבות אישיות ,  והוחלט לוותר עליו .  האם הוא יחזור לשם ממכבי חיפה ?   " על הנבחרת דיברתי מספיק ,  אני גאה לשבת בצד ולהסתכל על הנבחרת .  כל פעם שאנחנו עולים לאליפות אירופה זו הצלחה גדולה מאוד .  באליפות אירופה ההצלחה או הכישלון נמדדים במשחק אחד ,  כך שזה לא משנה .  עצם ההעפלה קובעת ".  
- אתה תהיה בקמפיין הבא ?  אחרי הכל ,  אריק שיבק ,  שנתן לך הזדמנות בהפועל תל אביב ,  מונה להיות המאמן . 
" אני מכיר את אריק הרבה שנים ,  אבל ההופעה שלי או האי הופעה שלי לנבחרת לא היו קשורים למאמן ,  וכרגע אני לא יודע עוד מה יהיה אז ". 

גם לחג'ג' יש משחק עונה
הגארד של מכבי חיפה לא רק מתכונן לירושלים ,  אלא גם למאבק על החוק הרוסי : " הבעיה היא מכבי ,  אבל מבחינתי מכבי לא חלק מהליגה "
 
