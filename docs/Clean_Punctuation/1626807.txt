שאגת האריק
הצעקה של אריק איינשטיין ב"היה היה ",  שהוקדש לזכרו של הפסנתרן זיגי סקרבניק ,  הולידה את הרוקנרול הישראלי .  40 שנה לפוזי ,  כתבה רביעית ואחרונה
היה היה פעם מלך אחד היה היה 
היה היה רחוק למעלה בכה אלוהים היה היה 
היה היה ויהיה הוא לעולם היה היה 
 ( היה היה  ( לזיגי )  / לחן :  מישה סגל ,  מילים :  אריק איינשטיין )  
" היה היה "  נחשב לשיר החריג ביותר ברפרטואר של אריק איינשטיין .  בעצם הוא שיר חריג ברפרטואר של הרוק הישראלי כולו .  אין עוד דוגמה ליצירה אקספרימנטלית שעוסקת במוות במשך שמונה דקות ויוצאת מפיו של הכוכב הגדול בישראל באותה תקופה .
 הפתיחה של  " היה היה ",  השיר שנועל את  " פוזי ",  מזכירה באר אפלולי :  פסנתר ג'אזי ,  מחיאות כפיים ,  שיעולים ,  רעש של כוסות ואורגן האמונד שמתחיל ליילל את דרכו . " אתה ממש רואה את עשן הסיגריות תוך כדי האזנה ",  נזכר שמוליק ארוך ,  הגיטריסט ונגן הבאס באותה הקלטה .  האווירה הכבדה של השיר לא תאמה את הרוח הביטלסית של האלבום ,  והיא החלה להתגבש במהלך ההקלטה . " אני זוכר שבהתחלה הגשתי לאריק רק בית-פזמון של השיר על פסנתר ",  אומר המלחין והמעבד מישה סגל . " התחלנו להשתעשע עם זה באולפן ,  ואז אריק אמר 'בוא נקדיש את זה לזיגי' ויצא מזה סימפוניה ארוכה כזו ". 
זיגי סקרבניק היה הפסנתרן והאחראי על העיבוד התזמורתי באלבומם פורץ הדרך של החלונות הגבוהים מ-1967 .  כבר בהקלטות הוא סבל מכאבי בטן עזים שאובחנו ככל הנראה כסרטן המעיים ,  וזמן קצר לאחר יציאת האלבום זיגי נפטר .  בין האנשים שפקדו אותו בבית החולים לפני מותו היה אריק איינשטיין ,  שהכיר אותו מאז היה זיגי נער . " כשהשתחררתי מהצבא ,  הייתי מופיע במועדון עומר כיאם ביפו ",  מספר איינשטיין . " הייתי מבצע שם איזה חמישה-שישה שירים וזיגי ,  שהיה אז אולי רק בן 17 ,  ליווה אותי על פסנתר .  אני זוכר שכריות האצבעות שלו היו משהו מיוחד ,  בכלל האצבעות שלו היו רחבות בקצה שלהן .  כאילו הידיים שלו נבראו לנגינה על פסנתר .  הוא היה עילוי .  אתה יודע שפעם אוסקר פיטרסון הגיע לישראל ,  שמע את זיגי מנגן ולקח אותו ללמוד אצלו בניו-יורק ?  ". 
איינשטיין החליט להקדיש את השיר לזיגי וחיבר מילים קודרות ללחן של מישה סגל : " היה היה פעם מלך אחד ..  .  רחוק למעלה בכה אלוהים ".  הכיוון הפטאליסטי של השיר היה יוצא דופן בישראל של 1969 .  במהלך החזרות נזכר המתופף אהר'לה קמינסקי ,  שהיה חברו הטוב של זיגי ,  בהקלטה ישנה של הפסנתרן המחונן .  הוא החליט להביא אותה לאולפן ,  וקטע קצר ממנה הפך לפתיחת השיר . " בתחילת שנות השישים היו עורכים פעמיים בשנה קונצרטים של ג'אז באוניברסיטה בגבעת רם בירושלים .  אז פעם קול ישראל שידרו הקלטה של קונצרט כזה שזיגי ואני ניגנו בו ,  כנראה ב-1962 .  לקחתי מיקרופון ,  הצמדתי אותו לרדיו ששידר אז בAM- והתחלתי להקליט .  אגב ,  ההקלטה הזו ועוד רבות אחרות נמחקו מטעמי חיסכון כדי שרשות השידור תוכל לעשות שימוש חוזר בסרטים ".   
 " הוא פשוט היה גאון ,  ולמרות שהוא לא קיבל על זה קרדיט  זיגי היה המנהל המוזיקלי של החלונות הגבוהים .  הוא היה הסאונד שלהם .  וכמה שהוא היה בישן ומופנם ,  שמוליק קראוס אף פעם לא התחמם עליו ותמיד כיבד אותו .  לא כמו אנשים אחרים שלהם הוא שבר גיטרה על הראש ",  אומר קמינסקי ומתייחס לספק עובדה ספק אגדה על ראשו של בני אמדורסקי ,  מפיק האלבום .  גם שמוליק ארוך  ( "זיגי היה נגן חכם שידע לגרום לך להרגיש הכי בנוח איתו ")  ומשה נגר  ( "היה לי הכבוד והעונג לשמוע אותו מנגן .  זו באמת הייתה חוויה ")  זוכרים היטב את הגאון הצעיר .
 חוץ מההקלטה הנוסטלגית של זיגי ,  חצי הדקה הראשונה של השיר מלאה באפקטים שונים . " הרעיון של הכוסות ששומעים ברקע היה של שלושת נגני האולפן ,  המתופף אהר'לה קמינסקי ,  נגן ההאמונד יעקב נגר ואני ",  נזכר ארוך . " ניסינו לייצר אווירה של חברים שיושבים באיזה באר ,  שותים קצת ,  מעשנים סיגריה וחושבים על זיגי ".  
מישה סגל : " השיעול ששומעים בהתחלה הוא של אריק וזה יצא לו ספונטני ,  אז השארנו את זה על ההקלטה ,  ומשם זה התפתח לאקספרימנט של כמעט שמונה דקות .  אני זוכר שבאמצע ההקלטה הצעתי לאריק :  'בוא נפרוץ פה עם משהו שופני כזה' ,  מין אנקה אמוציונלית .  הבאתי אפילו פסנתרן קלאסי כי לא יכולתי לנגן את זה .  אבל ההכוונה היחידה שלי הייתה משהו בסגנון :  'אריק ,  לך עם זה עד הסוף .  אל תעצור את עצמך' .  בסך הכל אריק היה הלידר בעניין הזה ,  אין שאלה .  הוא היה המנחה של הסיפור הזה ". 
סגל מתכוון לצעקה שאיינשטיין משמיע במהלך השיר .  זו צרחה מיוסרת שלא תחזור עוד בקריירה של איינשטיין .  זה כנראה גם הרגע שבו נולד הרוק הישראלי .  בלי דיסטורשנים ,  בלי מסרים מהפכניים ובלי שום תכנון  פשוט רגש טהור שמתפרץ מבפנים .  תמצית הרוקנרול . " הצעקה הזאת באה לי פתאום ,  באמצע השיר ",  נזכר איינשטיין . " זה לא היה מתוכנן .  זה בא אחרי סולו של שמוליק ארוך על הגיטרה החשמלית .  הוא היה בעיקרון בסיסט והסולו הזה תפקיד לא מורכב ,  אבל קורע כזה ".  
" סולו הגיטרה ב'היה היה' זו לדעתי הפעם הראשונה שהקליטו גיטרת פאז בישראל ",  אומר שמוליק ארוך . " קמינסקי הביא לי את הגיטרה הזאת מ'חלילית' .  לא ידענו מה לעשות איתה ,  זה היה משהו חדש בשבילנו .  אז התחלתי להתאמן איתה ובעל האולפן שהיה צולע כזה ,  דידה מחדר הבקרה ואמר 'מהאולפן שלי לא יוצאים צלילים כאלה ,  יחשבו שהציוד שלי מקולקל' .  בסוף הצליחו לשכנע אותו .  לקחתי את הטקסט ,  ניסיתי להתלבש על המילים וברגע אחד זה יצא לי מבפנים .  אני לא יכול לשחזר אותו גם אם יבקשו ממני .  אחר-כך הוצאתי מהגיטרה פידבק שליווה את כל הצעקה של אריק .  פשוט כאב לנו על זיגי .  ממש ראינו אותו נגמר ".  
" היה היה "  ממחיש עד כמה חלק גדול מהקסם של  " פוזי "  שייך לנגנים שעבדו עליו .  קמינסקי ,  ארוך ונגר זכו לכבוד ולחופש רב בהקלטות בשל מעמדם כנגני אולפן מובילים . " מישה סגל השמיע לנו את הלחן הכללי ,  ואז בחדר הבקרה שמו את ההתחלה של זיגי מנגן ,  ומשם הכל פרץ החוצה ",  נזכר נגר . " זה קיבל חיים משל עצמו כשהתחלנו לנגן .  הכל היה ספונטני .  הנגינה שלי יצאה לי מבפנים .  אין שם השפעה חיצונית של שום דבר ששמעתי באותה תקופה ,  וגם הצעקה של אריק יצאה לו מהקרביים ,  אפשר ממש לשמוע את הכאב שלו .  זה היה שיר הספד עם אופי של ג'אם ,  והיינו כל-כך עמוק בתוך העניין של זיגי שבכלל לא חשבנו שאנחנו עושים משהו חדשני ".  
" היה היה "  לא רק חותם את האלבום ,  הוא גם חותם תקופה .  השיר אינו קשור לרוח הסיקסטיז של  " פוזי ".  גם הצ'רצ'ילים ,  מבשרי הרוק ,  שנלחמו על מקומם כלהקת קצב מ-1965 לא נטלו בו חלק .  זה לא מונע מחבר הלהקה רוב האקסלי להודות כי מדובר בשיר האהוב עליו באלבום : " בפוזי היו שירים שקשורים לעבר כמו ארץ ישראל ,  וכאלה שהיו קשורים להווה כמו שירי הרוק שהקלטנו עם אריק ,  אבל היה היה שייך לעתיד .  הוא השיר הבולט והמשמעותי באלבום .  זה היה הדבר הכי חלוצי ושאפתני ששמעתי עד אז .  הצעקה של אריק ואיך שהוא מבצע את השיר ,  אף אחד לא עשה משהו כזה קודם בישראל .  אני גם לא חושב שאריק עשה אחר-כך משהו דומה לזה .  זאת הקלטה שהיא אבן דרך .  בעיני השיר הזה הוא A Day In A Life הישראלי ".  
" היה היה "  אמנם זוכה למעמד מיוחד בקרב כל המשתתפים ב"פוזי ",  אבל אל תצפו לשמוע אותו ברדיו . " חבל לי שההשמעות של השיר נפגעו בגלל האורך שלו ",  אומר המלחין מישה סגל , " אם הוא היה קצר יותר ,  אז היו משמיעים אותו .  שלא תבין אותי לא נכון ,  אני לא חושב שהוא ארוך מדי או שמשהו פגום בו .  אבל בדיעבד הייתי מקצר אותו בכמה דקות .  אני בעד ששירים יהיו נגישים ,  ואם אתה עושה הפקה של שמונה דקות ואף אחד לא משמיע אותה אז בסוף נשארת איתה בארכיון ".  
 " זה דברים שקורים ,  אתה יודע ",  מסכם אריק איינשטיין . " היה היה זה לא שיר שמקליטים וחושבים :  'הוא יהיה סינגל או משהו כזה' .  הכוסות בבאר ששומעים ברקע ,  השיעולים ,  ההקלטה שקמינסקי הביא ,  כל זה היה בשביל מטרה .  להקדיש את זה לזיגי .  וזה הצריך את כל הדברים האלה .  ככה הרגשתי ". 
בסוף 1969 בישראל עדיין ניסו לכתוב את  " פני ליין "  המקומי ,  אבל העולם כבר שכח מילדי הפרחים ונכנס לתקופה של מערבולת אלימה ,  שנות השבעים .  ג'ון לנון התכונן לכתוב אלבום אישי שהושפע מטיפולי  " הצעקה הראשונית "  שלו ,  במהלכם נדרש לצרוח את רגשותיו .  שנה אחר-כך המבקרים יהללו את הדרך שבה יצליח לנון לאחד את צעקת הרוקנרול עם כאב אישי ועמוק .  לפחות במקרה הזה ,  למשך שמונה דקות ,  אריק איינשטיין יכול להגיד שהוא הקדים מישהו מהביטלס .
 
שאגת האריק
הצעקה של אריק איינשטיין ב"היה היה ",  שהוקדש לזכרו של הפסנתרן זיגי סקרבניק ,  הולידה את הרוקנרול הישראלי .  40 שנה לפוזי ,  כתבה רביעית ואחרונה

