העונה הגדולה של אבי כהן
יש המון דרכים ללמוד על העוצמה של אבי כהן ,  אחת מהן היא פשוט לשחזר את 1978/9 ממנה יצא מצטיין ואלוף עם מכבי ת"א ,  ובה כל החבילה הבשילה :  הסגנון ,  הסטייל וההקרבה .  זה סיפורה של אותה עונה מופלאה ממנה הוא יצא כשחקן ליברפול
את חלקה השני של עונת 1978/79 העבירה מכבי תל אביב בתחושה שהיא בדרך להיות סגניתה של בית"ר ירושלים .  בתחילת הסיבוב השני בית"ר ביצעה מהפך בטבלה בתקווה לזכות באליפות ראשונה .  במחזור ה-26 בימק"א הצליחה מכבי תל אביב לנצח 0:1 ולבצע מהפך משלה .  מספר ימים לפני המשחק חלה אבי כהן באדמת .  הקבוצה התכנסה ביום שישי בבית מלון ועליו נאסר להגיע לאסיפה מחשש שידביק אחרים או יחמיר את מצבו .
 מכאן מספר הקשר אורי סלימאן את אשר התרחש : " אז אסרו עליו ,  זה עניין אותו ?  היה ברור לו ולכולם שהוא יגיע .  כדי שלא יהיה בלאגן הוא התחבא מתחת לאחד השולחנות והסתירו אותו ללא ידיעתו של המאמן ניסים בכר .  יום למחרת כמובן שהוא שיחק ושיחק מצוין .  לא היינו מנצחים אם לא היה לנו ברור שהוא לא רואה את המחלה הזאת ועולה לשחק .  היעדרות שלו במשחק כזה הייתה פוגעת בגישה שלנו ועולה לנו באליפות ".  המאמן ניסים בכר מאשר את הדברים : " בערב הוא אומר לי שהיה באסיפה ומצטט לי את כל מה שאמרתי ומודה שהתחבא מתחת לשולחן .  אי אפשר היה עליו בדברים האלה .  עם אדמת ו-39 חום הוא עלה והיה המצטיין במשחק .  זה היה המאפיין הגדול שלו ". 
זה רק סיפור אחד מהעונה הכי גדולה של אחד הבלמים הכי גדולים שידענו  אבי כהן .  עונה ששכנעה את ליברפול ,  אז הקבוצה האיכותית באירופה ,  להמר עליו .  באותה עונה נראה היה דווקא שבית"ר תזכה בתואר .  היא היתה מגובשת ,  מלוכדת ,  חדורת מטרה ,  ובחלק השני של העונה הפגינה דומיננטיות .  למרות שמכבי פתחה את העונה טוב יותר וסיימה את הסיבוב הראשון ללא הפסד ועם ארבעה שערי חובה בלבד ,  בית"ר הייתה חזק בתמונה .  ירון עוז מספר : " היו פערים בין הקבוצות .  בית"ר הגיעו מחוברים לעונה ואותנו אבי כהן חיבר תוך כדי העונה .  הוא היה היתרון הגדול ביותר שלנו על הליגה והיכולת לאזן כוחות מול בית"ר .  לא היינו פחות מוכשרים ,  אך התלכיד שלהם רץ כמה שנים והם היו בטירוף לתואר היסטורי .  אני זוכר את המשחק הראשון נגדם בבלומפילד .  הקהל שלהם הגיע בטירוף ואלי מיאלי העלה אותם ל-0:1 ,  אבל ויקי פרץ השווה והשאיר אותנו בתמונה ".  
" כל מי שתזכיר לו את אותה עונה ישר רואה מול העיניים את אבי כהן ",  ממשיך עוז . " הוא היה האבא של אותה עונה .  גם ברמה המקצועית ,  גם ברמה החברתית וגם ברמת האמונה ושמחת משחק ,  שזה משהו שהדביק את כל הקבוצה ואפשר לנו לבצע את המהפך .  אני זוכר שאחרי אותו משחק מול בית"ר הוא היה עצבני ,  כי הוא חשב שהדברים חומקים לנו ". 
אגב ,  את התרומה העיקרית שלו כהן סיפק יותר בחלק הראשון של אותה עונה ,  בהמשך גם תבינו למה .  נסים בכר ,  המאמן : " בית"ר יגידו שהם היו טובים יותר ,  הם תמיד אמרו את זה .  בפועל היינו קבוצה הרבה יותר חזקה ואיכותית .  אבי היה היתרון שלנו על הליגה .  רק שלוש שנים לפני כן יענקל'ה גרונדמן עשה לו הסבה מקשר-חלוץ לבלם והוא הביא את כל האיכויות שלו .  הוא לא היה מתקל גדול או אגרסיבי במיוחד אלא שחקן חכם שיודע איפה לעמוד ומתי לנצל מומנטום ולהצטרף .  זה לא קל למאמן ומצריך התמודדות טקטית - בדרך כלל ירון עוז היה צריך לסגור כשהוא היה עולה .  זה סגנון שמחייב חיפוי ועובדה שהייתה לנו את ההגנה הטובה ביותר באותה עונה ". 
אורי סלימאן סיכם : " אבי היה הכל .  הייתה לו השפעה מאגית על הקבוצה .  צריך לזכור שאת אבי אנשים באו לראות בגיל 10 במכבי ואני מדבר על מאות .  הוא היה מבקיע בגילאים האלה מעל 100 גולים בעונה בתור חלוץ .  הוא היה פשוט חוויה של שחקן .  הוא היה קונצנזוס בקרב השחקנים וזה דבר שכמעט אף פעם אי אפשר היה לומר במכבי תל אביב על שחקן ,  ולא בכדי הגיע לליברפול הגדולה ". 
אחרי סיבוב ראשון מצוין ופער סביר בראשות הטבלה ,  במכבי הורידו רגל מהגז בתחילת הסיבוב השני ,  או יותר נכון אחרי הדרבי המפורסם עם השער הגדול של אבי כהן .  נסים בכר נזכר באותו יום גשום וסוער : " זה לא דומה לאמצעים שיש היום - זה היה כמעט בלתי אפשרי לשחק אז בתנאי מגרש כאלה ". 
כששומעים את בכר מבינים למה אבי כהן העדיף לבעוט מהאוויר .  כהן סיפר פעם : " הובלנו 0:1 משער של משה גולדנברג ,  ואיפשהו במחצית השנייה ,  אני חושב שבסביבות הדקה ה-70 ,  הפועל קיבלו קרן .  שייע הרים לרחבה שלנו ,  גיורא  ( שפיגל  א.ס )  הרחיק בנגיחה לאזור קו ה-16 ואני ,  שהייתי ברחבה שלנו ,  התחלתי לרוץ למעלה .  אלון קפלן קיבל את הכדור ומסר למושיק שוייצר .  שוייצר הרים לרחבה ואני באתי בריצה ,  ובתוך הרחבה שמתי רגל כמו שצריך ,  בעטתי מהאוויר והבקעתי מול בז'ה ".  
גיורא שפיגל ,  שכמאמן חיפש בלמים כמו אבי כהן ,  נזכר : " אבי היה מסוג הבלמים שמאמנים חוצים היום יבשות עבורם .  מה שמכנים - הבלם המודרני .  לא במקרה הוא הגיע לליברפול באותה התקופה ,  שזה היה בלתי נתפש .  הוא הקדים את זמנו ברמת המשחק ובצורת המשחק שלו כבלם .  אני לא רוצה לפגוע באף אחד ,  אך לא מעט שחקנים בינוניים לידו פתאום נראו איכותיים ואחרי שהלך חזרו לבינוניות .  ההשפעה שלו על הביטחון של הקבוצה ,  שמחת המשחק והאמונה הייתה יוצאת דופן .  לכן אני תמיד אומר שבלמים לא נמדדים רק במהירות וכאלה ,  אלא גם בהשפעה על הסביבה .  לאבי היו את כל התכונות ובאותה העונה הדברים ממש התפרצו על כר הדשא .  בית"ר היו יותר דומיננטיים באותה עונה ,  אבל הערך המוסף שאבי הביא איתו היה היתרון שלנו - וזה שהיה לנו עוד שחקן בקישור ובהתקפה .  הוא תמיד היה שם כמעט בכל מצב מסוכן  תמיד היה לנו שחקן עודף ".  
אולי הדרך הכי טובה ללמוד על איכויות של בלם היא להקשיב לשוער .  מנו שוורץ נזכר : " הוא היה עולה ויוצר כל כך הרבה דומיננטיות שהייתה מלחיצה את היריב מלצאת קדימה .  חטפנו 16 שערים בלבד באותה עונה ואני חושב שהוא הדמות הכי חשובה שתרמה לכך .  שוב ,  לאו דווקא בגלל השקט שנתן להגנה ,  אלא בגלל השמחה והכוח שהעביר .  לפני הדרבי הגדול הוא כבש גול בנגיחה מכמה מטרים באימון ואמרתי לו :  'יאללה ,  אחד כזה בדרבי' .  הוא ענה לי 'בדרבי צריך גול חזק ,  כזה שיזכרו הרבה שנים' ".  
כהן יצר אז את הדמות המיוחדת שלו  אירופאית ,  גאה ,  עם הרבה סטייל ומבט קדימה .  מיקו בלו ,  המגן השמאלי המשובח ,  נזכר : " מיותר להזכיר את היכולת של אבי ,  אבל אם באמת צריך לציין משהו זו האישיות המיוחדת במינה שהייתה לו .  הוא הביא הכל למגרש באותה עונה והעביר גם לשחקנים - עזר לשחקנים עם הלוואות שהיו צריכים ,  סייע להם לפתור בעיות מחוץ למגרש .  הוא הפך את האישיות והגישה של כולם במועדון ". 
כהן יצא בסיום אותה עונה לליברפול ,  אבל הסיפור היה קצת יותר עמוק .  הפסטיבל שהחל עם בואו של נציג הקבוצה האנגלית לצפות בכהן בדרבי פגע בשחקן וכמעט שעלה למכבי באליפות ,  כולל נישול זמני מהמקום הראשון .  נסים בכר : " אחרי אותו דרבי וכל הרעש סביב ליברפול קיבלנו מכה של הפסדים .  חטפנו רביעייה מיפו ,  הפסדנו לבני יהודה ובאר שבע ,  היינו ממש במשבר .  ברור שכל מה שקרה עם ליברפול היה משמעותי .  אבי היה בהיי והרגיש בעננים ,  קשה היה לדבר איתו באותם הימים .  הוא היה השחקן המשמעותי ביותר ופתאום ,  כשהוא לא מפוקס ,  זאת מכה שכמעט הרגה לנו את האליפות .  היה מצב שחשבתי לא להרכיב אותו עד שיתאפס ,  אבל בסופו של דבר דיברנו והוא שכנע אותי שהכל בסדר .  אם לא המשבר הזה ,  לא היינו מגיעים לסיום צמוד עם בית"ר ולא היינו זקוקים לניצחון בימק"א ". 
ואז באמת הגיע המשחק בימק"א .  גם במכבי מודים כי באותו עימות הם כמעט ולא עברו את החצי ,  אבל המחלה איתה עלה כהן לשחק עזרה לו לבצע את ההתאמות לסגנון הנדרש .  בכר : " באנו לסגור ולנסות לעקוץ ,  וזאת לא בושה לומר שגם היו הוראות כאלה .  אבי כהן היה בלם נטו ולא הצטרף יותר מדי להתקפה ,  הרבה בגלל המחלה .  הגדולה שלו הייתה שהוא לא תמיד הקשיב והלך עם האינטואיציה ". 
חנן אזולאי ,  הבלם המקביל של בית"ר : " אבי היה שחקן מסוג אחר לגמרי .  בלם שהוא מגן ,  קשר וחלוץ .  הוא היה מכבי תל אביב - דרגה מעל כולם באותה עונה .  בלעדיו הם בכלל לא היה איתנו במירוץ .  אפילו במשחק הגדול שהם ניצחו בימק"א הוא הוביל אותם יותר מכולם .  יוסי מזרחי אמר לי פעם :  'אם יש משהו שחסר לנו זאת האישיות של אבי כהן .  זה הדבר היחיד שיש במכבי ולנו אין ". 
אירוע נוסף שמלמד על כהן הגיע במחזור הנעילה בו מכבי תל אביב ניצחה את הפועל חיפה 0:2 .  בזמן שכולם התלבשו למשחק ,  כהן נותר על אזרחי .  השוער מנו שוורץ שאל אותו לפשר העניין וכהן אמר לו : " אני מרגיש לא טוב ,  לא משחק היום ".  השחקנים ניסו להבין אם הוא צוחק וכהן אמר : " בחיים לא .  אם מישהו מכם היה חושב לא לשחק היום הייתה לו בעיה איתי ".  כהן ,  אגב ,  היה המצטיין במשחק וכבש את אחד השערים .
 כהן זכה בסיום בתואר כדורגלן העונה ,  אבל מכבי תל אביב לא זכתה בתואר 13 שנים אחר כך .  כשכהן חזר אליה מליברפול זו כבר היתה קבוצה שונה .  זה לא משנה את העובדה שהוא פתח את הדלת לשחקנים ישראלים בליגה האנגלית ועוד בקבוצה הטובה באירופה אז . " אבי השאיר אחריו בור גדול וכבר בעונה אחר כך סיימנו במקום החמישי ",  אומר סלימאן . " זאת היתה הקבוצה של אבי .  את החלל קשה היה למלא ". 

העונה הגדולה של אבי כהן
יש המון דרכים ללמוד על העוצמה של אבי כהן ,  אחת מהן היא פשוט לשחזר את 1978/9 ממנה יצא מצטיין ואלוף עם מכבי ת"א ,  ובה כל החבילה הבשילה :  הסגנון ,  הסטייל וההקרבה .  זה סיפורה של אותה עונה מופלאה ממנה הוא יצא כשחקן ליברפול

