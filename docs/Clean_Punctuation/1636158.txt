דורסמן : " צריך להיות איינשטיין כדי לבצע חילוף "
 מאמן הפועל חולון הביע את דעתו על החוק הרוסי אחרי ההפסד לרמת גן ,  אך הבהיר : " האשמה עלי ".  גוט : " זה היה כמו לידה "
 צילום וידאו :  אבי כהןעריכת וידאו :  דורון שטיין 
אז זהו זה .  הסיבוב הראשון בליגת העל ננעל הערב  ( שני )  במשחק בין עירוני רמת גן והפועל חולון ,  ואם ניתן ללמוד ממנו משהו לקראת ההמשך ,  נראה כאילו הליגה בכלל והתחתית בפרט הולכת להיות מעניינת למדי .  נועלת הטבלה של דני גוט ניצחה 78:85 את מחזיקת הגביע מחולון בזיסמן במה שהיה נצחונה הראשון העונה ,  ולפתע הפער בין החבורה של מיקי דורסמן והמקום האחרון בטבלה עומד על ניצחון  ( או הפסד )  אחד בלבד .  לראשונה העונה רמת גן גם נראתה כמו קבוצה ראויה בליגת העל ,  ואין ספק כי שתי הקבוצות סוגרות סיבוב ראשון עגום למדי .  עם זאת ,  שתיהן גם יכולות להסתכל קדימה ולקוות לעתיד טוב יותר - חולון בזכות הסגל והרוח החדשה ,  רמת גן עם הציפיה ליצור מומנטום מסוים מהניצחון הראשון העונה .
" כשהייתי שחקן לא הזעתי כמו שהזעתי היום .  זה היה כמו לידה ",  התלוצץ בסיום מאמן רמת גן ,  דני גוט ,  שיכול היה לנשום לרווחה . " התחלנו במאי ,  ועברו 9 חודשים עד הניצחון הראשון .  החבר'ה שיחקו כמו גברים .  כשאמרתי במשך כל השנה שאנחנו קרובים ולא מצליחים אז התכוונתי לזה .  אם מסתכלים על הסטטיסטיקה אז רואים חמישה שחקנים עם 10 נקודות ומעלה .  לא עשינו שינויים טקטיים ,  אבל הוספנו את כריס ווטסון ,  שהוא מדהים ,  גם באישיות ,  גם כבן אדם וגם כשחקן .  נמשיך בדרך שלנו ,  בעבודה קשה ,  ואני מקווה שהניצחון הזה יתן לנו הרבה יותר שחרור לשחקנים ".  
על הסיבות שהביאו לניצחון ,  אמר גוט : " ניסינו כמה שיותר לשבש את המשחק של חולון ,  ותמיד קשה לשחק מול אזורית ,  אז ניסינו לבלבל אותם ולעבור מאישית לאזורית .  אני שמח שזה עבד .  זה לא משנה מה שאמרנו לפני המשחק ,  העיקר שנלחמנו על כל כדור וזה הביא לנו את הניצחון ".  כשנשאל על המשך העונה ,  חייך גוט ואמר : " קודם כל ,  אני הולך לחגוג הלילה .  עבדנו נורא קשה וזה לקח לנו הרבה זמן .  מחר נתחיל לעבוד על המשחק הבא ,  מול בני השרון ".  
ברנדון יואינג ,  שהיה מצוין לפרקים ,  הוסיף : " אנחנו לא ידענו איך לנצח העונה ,  אבל המאמן עשה עבודה נהדרת איתנו ,  לקחנו כל משחק בצורה נפרדת וזה עבד הערב ".  על צירופו של כריס ווטסון ,  מהבולטים בשורות נועלת הטבלה הערב ,  אמר יואינג : " היינו צריכים נוכחות בפנים ,  וכריס הוא אגדה פה .  הוא יודע איך לקלוע ,  והוא יודע איך לשחק פה ".  
ג'ון שארפר ,  הרכש החדש של גוט ,  הציג משחק מצוין של 18 נקודות ,  ובסופו מצא זמן להסביר מה הביא לרמת גן את נצחונה הראשון העונה : " הרבה מלחמה ,  ושיחקנו הגנה ,  זה מה שהביא את הניצחון .  יש לנו מוטיבציה ,  ואנחנו מנסים לעשות את עצמנו טובים יותר .  אני יודע שלא נגיע לפלייאוף ,  אבל אנחנו רק מתרכזים להפוך את עצמנו לטובים יותר ". 
מנגד ,  נראה היה שמאמנה החדש-ישן של הפועל חולון ,  מיקי דורסמן ,  מתוסכל למדי .  כשנשאל בסיום האם האופוריה מהניצחון הראשון שלו כמאמן ,  בשבוע שעבר על נהריה ,  השפיעה ,  אמר : " לא היינו באופוריה אף פעם .  ידענו מה קורה ,  צריך לשחק כדורסל ולנצח .  לא שיחקנו וזה הכל .  לא באנו לשחק ,  נקודה .  לא הקשבנו להוראות ,  לא הגבנו למשחק .  כל האשמה עליי ".  
דורסמן המשיך ומנה את הבעיות של קבוצתו : " אנחנו קבוצה חסרה בעמדות הישראלים .  קשה עם החוק הרוסי ,  כל חילוף צריך להיות איינשטיין כדי לעשות אותו .  אני מקווה שנמלא את עמדה 5 בקרוב ". 
לאחר מכן עבר דורסמן לפרגן לדני גוט . " המאמן שלהם עשה עבודה טובה ,  והם רצו יותר ,  הקבוצה שלהם מילאה הוראות ,  ולא הגענו מוכנים ".  עם זאת ,  מספר דקות לאחר מכן החלו חילופי דברים בין צמד המאמנים ,  בנוגע לעונת האליפות של הפועל חולון ,  לה ,  לכאורה ,  היה שותף גוט  בעיקר בשלב הבניה .  דורסמן ,  עם זאת ,  לא ממש מסכים : " מי שבנה את הקבוצה בעונת האליפות זה אני ועופר חירותי ,  אני חולה על דני גוט אבל הוא לא בנה את הקבוצה .  מגיע למי שמגיע את הקרדיט ".  דני גוט אמר בתגובה : " הייתי שותף לבניית הקבוצה ". 
ליאור ליפשיץ ,  שלא היה בשיאו הערב ,  הוסיף : " מגיע כל הכבוד לרמת גן שעשו משחק גדול ,  קלעו באחוזים מדהימים ,  רצו ,  הראו שהם קבוצה שיכולה לנצח כל קבוצה בליגה הזאת .  לא עשינו מה שהמאמנים ביקשו מאיתנו ,  וחבל .  אין לי ספק שאנחנו יכולים עוד להיכנס לפלייאוף העליון ,  אנחנו אנשים חיוביים ואופטימיים .  אם נשחק כמו שמצפים מאיתנו ,  אם נתחבר ונראה את מה שאנחנו יודעים ,  אז נוכל עוד לעשות את זה ". 

דורסמן : " צריך להיות איינשטיין כדי לבצע חילוף "
 מאמן הפועל חולון הביע את דעתו על החוק הרוסי אחרי ההפסד לרמת גן ,  אך הבהיר : " האשמה עלי ".  גוט : " זה היה כמו לידה "
 
