13 שנים לגבר שהרג את חברה החדש של זוגתו
אריה אבוטבול הורשע בהריגתו של פרוספר אלון במהלך קטטה שיזמו אלון וחברתו גילה ביטון . " הנאשם שגה בכך שחזר לכיוון הבית ,  נטל סכין ,  חזר לזירת האירוע ודקר את המנוח "
 בית המשפט המחוזי בחיפה גזר הבוקר  ( שני )  13 שנות מאסר בפועל ,  שלוש שנות מאסר על תנאי וחיוב פיצויים בסכום של 120,000 שקלים על אריה אבוטבול בן 48 מעכו .  אבוטבול הורשע בהריגת פרוספר אלון ,  בן 56 בדקירה ובתקיפת בת זוגו ,  גילה ביטון ,  שהייתה חברתו לשעבר של אבוטבול .  
ביולי 2008 הגיעו פרוספר וגילה בסמוך לביתו של אבוטבול .  פרוספר הגיע למקום כשהוא מצוייד בסכין קומנדו  " אימתנית "  מתוך כוונה  " לגמור חשבון "  עם אבוטבול .  גילה התקשרה אליו בעת שהוא ישן בביתו ,  והחלה לצעוק עליו  " יא שורף בתים ,  תצא החוצה ,  אני בחוץ ".  הנאשם יצא מן הדירה ,  ומשהבחין בגילה התקרב אליה והחל להכותה .  פרוספר הניף את הסכין שהיתה בידיו כדי לפגוע בנאשם ובין השניים התפתח מאבק .  בעוד השניים נאבקים ,  נסעה גילה מן המקום .  
אחותו של אבוטבול ובעלה ניסו להפריד בין שני הניצים ובניסיונותיה למנוע מפרוספר לפגוע באחיה תפסה אחותו של אבוטבול את להב הסכין בידיה ונפצעה .  בשלב מסויים דקר אבוטבול את פרוספר באמצעות הסכין וגרם למותו .  השופט עודד גרשון ציין כי השמירה על קדושת החיים היא העומדת בראש תכלית הענישה במקום שמדובר בנטילת חיי אדם ועל בית המשפט לשוות זאת לנגד עיניו בבואו לגזור את הדין בגין עבירת הריגה .  הביטוי לכך אמור להשתקף בעונש ההולם בחומרתו את חומרת העבירה .  השופט הבהיר כי אלמלא הפרובוקציה מצידם של פרוספר וגילה היה גוזר על אבוטבול בגין מעשה ההריגה מאסר המתקרב לעונש המקסימום הקבוע בחוק . " ברם ,  לא ניתן להתעלם מהנסיבות המיוחדות שהיו כאן .  אין זה מקרה שבו אדם מסתובב עם סכין בכיסו ,  שש אלי קרב ,  והוא משתמש בה בהזדמנות הראשונה שמאן דהוא מכעיסו ",  אמר השופט . " אכן ,  הנאשם שגה שגיאה חמורה בכך שחזר לכיוון הבית ,  נטל סכין ,  חזר לזירת האירוע ודקר את המנוח ועל שגיאתו זו הוא אמור לשלם עתה בשנות מאסר ארוכות .  ברם ,  לא ניתן להתעלם ממכלול הנסיבות שקדמו לדקירה ,  נסיבות שיש בהן ,  יחד עם יתר נסיבותיו האישיות של הנאשם ,  כדי להצדיק הקלת מה במידת העונש ". 

13 שנים לגבר שהרג את חברה החדש של זוגתו
אריה אבוטבול הורשע בהריגתו של פרוספר אלון במהלך קטטה שיזמו אלון וחברתו גילה ביטון . " הנאשם שגה בכך שחזר לכיוון הבית ,  נטל סכין ,  חזר לזירת האירוע ודקר את המנוח "
 
