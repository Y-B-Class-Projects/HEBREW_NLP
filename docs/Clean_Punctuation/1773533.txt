הנאשם בהריגת בנו של חשין ישוחרר למעצר בית
בית המשפט המחוזי בפ"ת הורה לשחרר למעצר בית את טל מור ,  הנאשם בהריגת שניאור חשין בתאונת דרכים .  זאת ,  בשל העיכוב במשפט שגורמת שביתת הפרקליטים .  אביו של מור : " הסיוט נגמר "
  ( צילום :  גדעון צנטנר ,  יגור מזור ,  עוז מרון ,  אבי כהן .  עריכה :  גדי וינסטוק .  קריינות :  אביב אברמוביץ' ) 
בית המשפט המחוזי בפתח תקווה הורה לפני זמן קצר  ( רביעי )  לשחרר למעצר בית את טל מור ,  הנאשם כי דרס למוות והפקיר את שניאור חשין ,  בנו של שופט בית המשפט העליון לשעבר מישאל חשין ,  בשל העיכוב במשפט שגורמת שביתת הפרקליטים .  מור ישוחרר למעצר בית מלא לאחר שהפקיד ערבות של 50 אלף שקלים ואת דרכוניו .  עם זאת ,  החליטה השופטת לדחות את שחרורו של מור ב-48 שעות ,  על מנת לאפשר לפרקליטות להגיש ערעור לבית המשפט העליון .  
בהחלטתה כתבה השופטת מיכל ברנט כי  " הנאשם אינו צריך לשאת על גבו את המשמעויות הנלוות לשביתת הפרקליטים ,  אך אי התייצבות זו כשלעצמה אינה בעלת משקל מכריע ,  ויש להתייחס אליה כשיקול מתוך מכלול השיקולים ".  עוד כתבה ברנט כי  " על בית המשפט לערוך איזון בין זכות הציבור להגנה על שלומו מול זכותו של הנאשם שנהנה בשלב זה מחזקת החפות ,  כי חירותו לא תישלל .  שחרורו של מור למעצר בית מלא עם הפקדת ערבויות והפקדת דרכוניו תאיין את מסוכנותו ותבטיח את שלום הציבור ". 
התובע במשפט ,  עו"ד אביב שרון מפרקליטות מחוז מרכז אמר לאחר הדיון כי  " ההחלטה מצטרפת לשורה ארוכה של שחרורים וזיכויים שנבעו משביתת הפרקליטים .  האחראים לכך הם אנשי משרד האוצר שאינם פועלים כראוי לסיום השביתה ".  שרון הוסיף כי בפרקליטות ידונו כעת האם לערער על ההחלטה .  על פי המסתמן כעת ,  נראה כי הפרקליטות לא תערער על ההחלטה ,  אולם טרם התקבלה החלטה סופית בעניין .
 פרקליטו של טל מור ,  עורך הדין שאדי רוג'י ,  ממשרדה של תמי אולמן ,  אמר כי  " מדובר בהחלטה נכונה שהייתה צריכה להתקבל כבר לפני זמן רב ".  אביו של טל מור ,  איציק מור ,  אמר כי  " אנחנו מאושרים על ההחלטה ועל כך שטל חוזר הביתה עד המשפט .  הסיוט של חצי שנה מסתיים .  הוא הוסיף ש"כל האשמות נגדו הן עדיין רק בגדר האשמות ,  ושום דבר לא הוכח ". 
נגד מור ,  בן 26 מכפר ברוך ,  הוגש בחודש יולי כתב אישום בגין הריגתו של חשין .  כמו כן הוא נאשם בהפקרה ,  נהיגה תחת השפעת משקאות משכרים וסמים ושיבוש הליכי משפט .  לפי כתב האישום ,  שהוגש באמצעות עורך הדין אביב שרון מפרקליטות מחוז מרכז ,  בלילה שלפני התאונה יצא מור לתל אביב והחל את הערב בעישון חשיש .  לאחר מכן ,  בילה בשלושה פאבים שונים ושתה כמות גדולה של בירה ,  עראק וויסקי .  
לפי כתב האישום ,  סמוך לשעה 4:00 בבוקר החל מור לנסוע חזרה לביתו ,  לאחר שלא ישן כ-18 שעות ,  כשבדמו ריכוז אלכוהול גבוה ושאריות של סמים .  הוא עלה על כביש 444 ,  סטה אל עבר שולי הדרך ,  פגע במעקה הבטיחות ואז פגע בחשין ,  שרכב על אופניו לצד הדרך .  כתוצאה מהתאונה הוטח חשין אל מכסה המנוע ולשמשה הקדמית ומת במקום כתוצאה מהפגיעות שספג .  מור לא עצר והמשיך לנסוע לכפר ברוך .
 כשהגיע מור אל ביתו ,  כיסה את השמשה הקדמית באמצעות בד והתקשר לסוכן הביטוח שלו והודיע לו כי פגע בעץ .  הפרקליטות מבקשת להורות על מעצרו של מור עד תום ההליכים הפליליים נגדו . " המשיב הפקיר את רוכב האופניים במקום התאונה ,  נמנע מלברר את מצבו ומלהעניק לו עזרה רפואית או להמתין במקום עד לבוא כוחות הביטחון וההצלה ",  נכתב בבקשת המעצר .  בידי הפרקליטות בדיקות דם ושתן שנערכו למור ,  שהצביעו על נוכחות סמים בדמו וכן חוות דעת טוקסיקולוגית לפיה ריכוז האלכוהול בדמו היה 165 מיליגרם .  כמו כן ישנם צילומים של מור נוסע במהירות של מעל 120 קמ"ש לאחר התאונה .
 
הנאשם בהריגת בנו של חשין ישוחרר למעצר בית
בית המשפט המחוזי בפ"ת הורה לשחרר למעצר בית את טל מור ,  הנאשם בהריגת שניאור חשין בתאונת דרכים .  זאת ,  בשל העיכוב במשפט שגורמת שביתת הפרקליטים .  אביו של מור : " הסיוט נגמר "
 
