הפועל פ"ת קיבלה פנייה מהפועל חיפה לגבי צרפתי
המועדונים צפויים לדון בנושא העברתו .  מחפוד לאחר התיקו עם סכנין : " כל צד פחד לטעות ".  בלבול : " כך אי אפשר להישאר "
 צילום ועריכת וידאו :  יותם רונן
המשחק החלש הערב  ( ראשון )  בין הפועל פתח תקוה לבני סכנין ,  הסתיים ב-0:0 עלוב שהותיר את שתי הקבוצות בתחתית הלחוצה והסביר מדוע הן נמצאות שם .  גם שחקני ומאמני הקבוצות הודו בסיום כי ביכולת כזו יהיה קשה לשרוד בליגה לעונה נוספת .
 מאמן הפועל פתח תקוה ,  אלי מחפוד ,  אמר בסיום : " לא היה כאן שום דבר מבחינת כדורגל .  זה היה משחק תחתית שבו כל צד פחד לעשות טעות ,  וכך זה נראה - היה לחץ גדול על הקבוצות .  אנחנו צריכים להתחזק בחלק הקדמי בדחיפות ".  
המגן שגיב כהן ,  שהיה אחת מנקודות האור הבודדות במשחק של המארחים ,  הסכים עם מאמנו : " נלחמנו ,  ניסינו ,  אבל כדורגל לא היה כאן היום .  יש עלינו לחץ עצום ונקווה להשתפר בהמשך ". 
בהפועל פתח תקוה קיבלו לאחר המשחק החלטה עקרונית לשחרר את החלוץ הגיאורגי רבאז גוצירידזה ,  ששיחק רק שני משחקים בקבוצה .  גוצירידזה נכנס הערב כמחליף וכבש שער שנפסל ,  אך לא הצליח להרשים את אלי מחפוד .  
גם בצד השני לא ממש התלהבו ממה שראו . " הייתה הרבה מלחמה והיו לנו הזדמנויות טובות ,  אבל המשחק היה חלש ",  אמר מאמן בני סכנין ,  מרקו בלבול . " אנחנו נלחמים על מקומנו מול מספר קבוצות בליגה ,  אבל עם עשרה שערי זכות אי אפשר להישאר .  יש לנו סגל קצר ואנחנו חייבים להתחזק ". 
הפועל חיפה בודקת אפשרות לצרף לשורותיה את גיא צרפתי ,  והיא פנתה בימים האחרונים להנהלת הפועל פתח תקוה ובדקה אפשרות לפיה תסכים לשחרר את הקשר בתמורה לפיצוי .  חיפה ביררה את העלויות ושני המועדונים צפויים לפתוח במגעים בהמשל הערב  ( ראשון )  אחרי משחק הליגה של המלאבסים .  גורם בהפועל פתח תקוה אישר : " הייתה פניה וניהלנו מגעים ,  אך לא בטוח שנשחררו .  יש עוד קבוצות שרוצות אותו ".  צרפתי נעדר מהמשחק של הפועל פתח תקוה היום בגלל צבירת כרטיסים צהובים .  
הקשר ישראל זגורי עשוי להצטרף לקבוצה במהלך השבוע ,  זאת לאחר שאתמול נעשו נסיונות לשכנע את נשיא מכבי חיפה ,  יעקב שחר ,  כי השחקן יוכל לצבור יותר דקות משחק ולהתקדם אצל אלי מחפוד .  בין הצדדים ,  כזכור ,  קיים סיכום עד תום העונה .  במכבי חיפה לא פוסלים אפשרות ששחר והמנכ"ל איתמר צ'יזיק יאפשרו לשחקן לעזוב ,  בעיקר משום שהשחקן לא זוכה לאשראי מאלישע לוי .
 ביום שישי שלחה פתח תקוה אישור לסוכנם של הקשר ההתקפי מארגנטינה ,  פרננדו גאריזו  ( 25 )  ,  וחלוץ נבחרת אנגולה לשעבר ,  המחזיק באזרחות פורטוגלית וברזילאית ,  אלדון מרטינס מקוומבה  ( 25 )  ,  לפיו הם מעוניינים שיגיעו למבחנים .  במהלך השבוע תונפק ויזה לפחות לאחד מהם .  עדיין לא נפסלת האפשרות שגם הקשר פרנסיס בוסמן יגיע למבחנים בקבוצה .
 עדכון ראשון :  19:57

הפועל פ"ת קיבלה פנייה מהפועל חיפה לגבי צרפתי
המועדונים צפויים לדון בנושא העברתו .  מחפוד לאחר התיקו עם סכנין : " כל צד פחד לטעות ".  בלבול : " כך אי אפשר להישאר "
 
