 " בתור אדם חסר ניסיון שלקח על עצמו משימה גדולה הייתי צריך מישהו שאני מאמין בו כדי שיאמין בי "
 בקרן שמש מספקים ליזמים מלבד הלוואות גם מנטורים ;  היזם אמיר עשור והמנטור ערן מאיר מספרים על הקשר שלהם
בקרן שמש מעניקים ליזמים צעירים מלבד הלוואה גם מנטור - מלווה מקצועי מהמגזר העסקי , " אנשי עסקים שצברו ניסיון ויש להם קבלות ,  אשר פועלים בהתנדבות גמורה ",  כפי שמסביר ראל גודמן ,  מנכ"ל קרן שמש . " מטרת העבודה עם המנטורים היא לייצר תהליך העצמה ליזם ",  הוא אומר.המנטור ערן מאיר והיזם אמיר עשור עובדים יחד כבר כחצי שנה .  מאיר ,  35 ,  הנחשב מצעירי המנטורים ,  הוא בוגר m.b.a ביעוץ כלכלי ,  מנהל תקציב במ.ח אלישר - חברה שמפיצה את מותגי פיליפ מוריס ,  שבה כיהן במגוון תפקידים בשנים האחרונות .  עשור ,  24 ,  הקים את מהנדסים צעירים - חוגי העשרה שמטרתם להקנות ידע תיאורטי ויישומי בתחומי הפיזיקה והנדסת מכונות על ידי בניית דגמים בלגו ." לימוד החומר התיאורטי נעשה על ידי בניית דגם שממחיש אותו ",  מסביר עשור . " למשל ,  לימוד אנרגיה קינטית ופוטנציאלית על ידי בניית דגם של מכונית קפיצית ,  או כח צנטריפוגלי ,  על פי דגם של מכונת כביסה או קרוסלה .  הדגמים הם בגודל של 30 סנטימטר לכל היותר ,  בתוספת חלקים של לגו כמו מנועים וצירים .  קיימות כיום שלוש תוכניות של מהנדסים צעירים ,  לגו אתגרי - שזו תוכנית הדגל ;  גלילגו - עבודה עם כניסה לעובי הקורה - נקודת מבט מקצועית על המכונה ומציאת פתרונות במכונות מורכבות ;  ולגו מוטור - לילדי גן ,  שם אנחנו נותנים העשרה כללית ,  ופחות מלמדים פיזיקה אלא יותר הנדסה בסיסית ". את העסק הקים עשור לפני שנתיים ,  בעקבות העבודה עם ילדים במסגרת התנדבות בפר"ח בזמן הלימודים . " אחרי שהשתחררתי מהצבא הייתי צריך להתאושש מניתוח בעקבות פציעה בברכיים שהתרחשה בשירות הצבאי ביחידת חילוץ והצלה .  החלטתי לא לעבוד כדי לשמור על הברכיים ,  ולמדתי כלכלה ומדעי המחשב באוניברסיטה הפתוחה .  ההתנדבות בפר"ח היתה הפעם הראשונה שעבדתי עם ילדים וגיליתי שילדים בכיתה א' יכולים להבין נושאים שברומו של עולם ,  אם מסבירים להם נכון ומדברים ללב שלהם .  אז הבנתי שאני רוצה לעבוד עם ילדים ,  ושיניתי כיוון ". באותה תקופה נתקל עשור בתוכנית לימודים באמצעות לגו ,  שהיה ניסיון לשלבה בתוכנית הלימודים בבתי הספר בשנות ה-80 ללא הצלחה . " היו בתוכנית הרבה בעיות .  חקרתי את התחום ,  התחלתי לשחק ולבנות דגמים חדשים ועיינתי בספרות התיאורטית .  הבנתי לבסוף שאפשר לעשות איזו אינטגרציה של משחק בלגו עם תכנים שאפילו מבוגרים לא מכירים בתחום ההנדסה .  גיבשתי תוכנית לימודים ,  כתבתי חוברת עבודה ,  והחלטתי על חלקי מפתח בסיסיים שאיתם בונים את הדגמים ". אותם חלקי חיבור ,  כך גילה עשור ,  כבר אינם מיוצרים ויש קושי רב בהשגתם ,  אפילו דרך חברת לגו עצמה . " הם נדירים ולכן יקרים ,  וצריך לאסוף אותם ממקומות שונים בעולם .  יום אחד אולי נצטרך לעבוד עם החלקים החדשים שמייצרת חברת לגו ",  אומר עשור.באותה תקופה היה עשור עוסק מורשה בתחום ההדרכה , " עסקתי בלימוד מחשבים ומתמטיקה לילדים ונוער ,  בקנה מידה קטן .  כשהחלטתי להתחיל להפעיל את מהנדסים צעירים פגשתי את עידו שוורץ ,  היום סמנכ"ל החברה ,  שהאמין במוצר והפנה אותו לקרן שמש .  כחלק מהתהליך הם ציוותו אותי לערן מאיר .  התחלתי את התהליך עם ערן כשנה וחצי אחרי שהעסק התחיל לפעול ,  היו 12 כיתות ובדיוק החלטנו לגדול ב-1,000% ".  אותו גידול התרחש וכיום קיימות לתוכנית 150 קבוצות ברחבי הארץ ." לפני שנתיים הרגשתי צורך לתרום לחברה בצורה כלשהי ",  מספר ערן מאיר . " זה גם נושא שמושרש בתרבות הארגונית של החברה שאני עובד בה .  חיפשתי דרך לתרום מהניסיון שצברתי בתחומים הקרובים לי כמו המכירות ,  האסטרטגיה ,  השיווק והפיננסים .  נתקלתי במישהו שסיפר לי על קרן שמש ,  והחלטתי להצטרף לתוכנית המנטורים ",  אומר מאיר ." עם אמיר נוצר חיבור גם ברמה האישית .  בתור אבא לשניים היה לי מאוד קל להתחבר לנושא החינוך ,  ואני חושב שזה פרויקט פנטסטי ,  מכיוון שלגו הוא משחק משהו שכולם מכירים מהילדות .  בהתחלה נפגשנו יותר ,  כך שלמדתי להכיר את העסק יותר ויותר והיום אנחנו נפגשים פחות כי העסק כבר עומד על הרגליים ". "התפקיד העיקרי של ערן הוא להשרות תחושת ביטחון ",  אומר עשור ומרחיב : " בתור אדם חסר ניסיון שלקח על עצמו משימה גדולה הייתי צריך מישהו שאני מאמין בו כדי שיאמין בי ,  איש עסקים מנוסה שאני יכול לסמוך עליו .  אנחנו נפגשים אחת לחודש-חודשיים ומתכתבים במייל .  בפגישות איתו אני מספר לו ומעדכן אותו בכל הקורה בעסק ,  לאו דווקא בבעיות מסוימות ,  ואני מקבל ממנו מעין מבט-על ואת חוות דעתו המקצועית ". "היו הרבה סוגיות שעלו ,  כמעט בכל תחום ",  אומר מאיר . " עבור בחור צעיר וחסר ניסיון שלראשונה עושה דברים כמו גיוס כספים וניהול עובדים ,  העובדה שיש מישהו לדבר איתו מייצרת תחושת ביטחון .  אם הוא נתקל בבעיה בבנק למשל ,  אז הוא מרים טלפון כדי לשמוע איזו מילה או טיפ ,  והוא יודע שיש מישהו מאחוריו ". "ערן מספק לי עצות בניהול נכון של עובדים ",  אומר עשור , " הוא מפקח עלי עסקית ושומר על הגבולות ,  כך שאני יודע שאם אני חורג הוא מיד יתריע בפני .  הוא עוזר בהערכת סיכונים ,  משפטיים למשל .  עוזר בניהול תזרים מזומנים ובשיווק ". "מי שלא ניהל אנשים בעבר ופתאום יש לו 11-14 עובדים לנהל ,  צריך ללמוד כמה דברים ",  אומר מאיר . " עזרתי לו בנושא הזה וגם בהיערכות פיננסית נכונה ובפיתוח עסקי .  למשל כשהתחילה השנה הדגשתי בפניו שכבר אז צריך לחשוב קדימה לשנה שאחריה .  אם זה לתכנן מוצרים אחרים ,  מקומות נוספים ,  או כיוונים שונים .  כמו כן מיתנתי אותו מלבצע התרחבות גדולה מידי ,  מאחר וככל שההתרחבות בתקופות הראשונות של עסק גדולה ,  כך גם גדול הבור הנוצר מהפער בין ההוצאות להכנסות .  אני באופן עקרוני לא אומר לו מה לעשות ,  הוא היזם והבעלים של העסק והוא מקבל ההחלטות .  אני רק פותח בפניו אפשרויות והוא מיישם את מה שהוא מוצא לנכון ". "התכנון הוא להתמקצע במציאת פתרונות חינוכיים ",  מספר עשור על כוונותיו לעתיד , " ולהצליח לשלב את שיטת הלימוד הזו כחלק מתוכנית הלימודים בבתי ספר בלימודי חשבון ,  פיזיקה ,  הנדסת מכונות ומדעים ".  

" בתור אדם חסר ניסיון שלקח על עצמו משימה גדולה הייתי צריך מישהו שאני מאמין בו כדי שיאמין בי "
 בקרן שמש מספקים ליזמים מלבד הלוואות גם מנטורים ;  היזם אמיר עשור והמנטור ערן מאיר מספרים על הקשר שלהם

