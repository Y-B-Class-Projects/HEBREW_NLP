הארכת חופשת הלידה תגביר את האפליה נגד נשים 
מעמד האשה
 >  >  הצעת חוק עבודת נשים  ( תיקון 49 )  מאריכה את חופשת הלידה מ-14 ל-26 שבועות  ( חצי שנה )  .  ואולם על אף ההד התקשרותי הניכר אסור להתבלבל .  בניגוד למשתמע ממסך הערפל שיצרו בעלי אינטרס שונים ,  אין משמעות הדבר שהאם הטרייה תזכה לשישה חודשי משכורת מהביטוח הלאומי כחלק מחופשת הלידה .  בדומה למצב כיום ,  רק ב-14 השבועות הראשונים יזכו האמהות למשכורת ,  ואילו 12 השבועות הנוספים יהיו ללא תשלום .  מכיוון שכך ,  12 השבועות הנוספים אינם בגדר חובה סטטוטורית ,  וסביר כי על אף העדפתה הבסיסית של כל אם להישאר עם תינוקה 12 שבועות נוספים ,  מרבית האימהות לא יוכלו להרשות לעצמן להישאר נטולות מקור פרנסה במשך כשלושה חודשים .  יתרה מזאת ,  כבר כיום חוק עבודת נשים מאפשר להאריך את חופשת הלידה ללא תשלום .  בתיקון 44 לחוק נקבע כי עובדת שהועסקה יותר מ-12 חודשים תהיה זכאית להאריך את חופשת הלידה כחופשה ללא תשלום ללא צורך בהסכמת המעביד .  אם כן ,  אין חדש תחת השמש ותנאי קבלת החופשה הנוספת בהצעת החוק החדשה זהים כמעט לחלוטין למצב החוקי הקיים ממילא .  אם כך ,  מהו השינוי הגדול שיחולל התיקון החדש לחוק ?  האם יש לו משמעות מעשית כלשהי ?  למרות כל מה שנאמר ניתן להצביע בכל זאת על שני יתרונות בהצעה החדשה .  הראשון הוא השינוי התודעתי-תפישתי שטמון בעצם הגדרת חופשת הלידה כתקופה בת 26 שבועות .  היתרון השני והפרקטי נובע מכך שבחוק החדש יישמרו הזכויות הסוציאליות לאורך כל חופשת הלידה ,  בניגוד למקובל בתקופת חל"ת רגילה .  השינוי התפישתי הוא שבתודעת הציבור חופשת הלידה תהיה שישה חודשים ,  ואילו החריג יהיה קיצורה ל-14 שבועות בלבד .  כך ,  עובדת לא תיאלץ לבקש את הארכת החופשה מכיוון שזו מגיעה לה מכוח החוק ,  ויימנע הלחץ המופעל על ידי המעסיקים שלא להאריך את החופשה ולשוב לעבודה .  ביחס לזכויות הסוציאליות ,  לפי החוק החדש יחויב המעביד להמשיך לשלם תשלומים לקרן פנסיה ולקרן השתלמות ,  להפריש כספים לקופת גמל ולהחשיב את חופשת הלידה לצורך חישוב דמי ההבראה ולצורך קביעת הזכאות לדמי הבראה .  בנוסף ,  לא ניתן יהיה לפטר עובדת בכל תקופת חופשת הלידה ולצורך הזכאות לתשלום פיצויי פיטורים תיחשב תקופת חופשת הלידה לתקופת עבודה .  מנגד ,  ההצעה מטילה נטל כלכלי כבד על המעביד ,  שלא רק שיצטרך להתמודד עם היעדרות עובדת לחצי שנה לפחות ,  אלא ייאלץ לשלם בתקופה זו בעבור הזכויות הסוציאליות .  כבר כעת נשמעים קולות המבקשים לכרסם בהיקף ובעומק הזכויות הסוציאליות בתקופת חופשת הלידה  " בתמורה "  להארכתה .  מגמה זו ,  אם תתממש ,  תחזק עוד יותר את האבסורד שבהצעת החוק החדשה ,  ובמקום לסייע לאימהות העובדות רק תכביד עליהן .  חסרונות אלה שבים ומעלים את הדילמה המוכרת ביחס למהות חקיקה מעין זו - האם השינוי התפישתי והכבדת הנטל הכלכלי על המעסיק לא יביאו בסופו של דבר להעמקת האפליה בשוק העבודה בין נשים לגברים ?  קיים חשש כבד שהתשובה על כך היא חיובית .  הכותב הוא עורך דין .  המאמר נכתב בסיוע מורן אומן ,  סטודנטית למשפטים וכלכלה באוניברסיטה העברית

הארכת חופשת הלידה תגביר את האפליה נגד נשים 
מעמד האשה

