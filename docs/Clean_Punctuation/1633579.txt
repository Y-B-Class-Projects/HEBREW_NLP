קהילת הפלשמורה חוזרת לעלות לארץ
לראשונה מאז החליטה הממשלה להפסיק את עלייתם ,  יגיעו השבוע 144 חברי קהילת הפלשמורה לארץ .  בחודשיים הקרובים יעלו ארצה 600 מבני הקהילה
קהילת הפלשמורה מגיעה לישראל .  81 עולים חדשים מאתיופיה ,  בני קהילת הפלשמורה ,  ינחתו ביום שלישי לפנות בוקר בישראל .  זו הטיסה הראשונה של עולי הפלשמורה מאז אוגוסט 2008 ,  אז החליטה ממשלת ישראל להפסיק את עלייתם .  ביום רביעי יצטרפו אל העולים החדשים 63 עולים נוספים ,  ובסך הכל יעלו לישראל בחודשיים הבאים למעלה מ-600 עולים חדשים מקהילת הפלשמורה .  העולים החדשים ישוכנו במרכזי הקליטה של הסוכנות היהודית ברחבי הארץ .  
המהפך במדיניות כלפי בני הפלשמורה בא לאחר שבחודשים האחרונים שהו באתיופיה נציגי משרד הפנים ושליחי הסוכנות היהודית שבדקו את מידת זכאותם של בני הפלשמורה לעלות לארץ ,  זאת על-פי הקריטריונים שקבע משרד הפנים .  כאמור ,  עד כה קיבלו כ-600 אישור לעלות ועל-פי הערכת מחלקת העלייה והקליטה של הסוכנות היהודית ,  יקבלו עוד אלפים מבני הקהילה אישורי עלייה במהלך שנת 2010 .
 בימים אלו עדיין ממתינים באתיופיה למעלה מ-8,000 בני הפלשמורה להחלטת ממשלת ישראל להעלותם לישראל .  לחלקם הגדול קרובי משפחה שעלו לישראל לפני מספר שנים .  יו"ר הסוכנות היהודית נתן שרנסקי שתומך בהעלאת בני הפלשמורה לישראל ,  ציין כי הסוכנות היהודית ערוכה ומוכנה לקלוט את העולים בישראל ולהעניק להם ביעילות ובמסירות את כל השירותים הדרושים לקליטתם הראשונית .  שרנסקי הביע תקווה כי  " עם העלאת אלפי בני קהילת הפלשמורה לארץ ,  יביאו כל הנוגעים בדבר- הממשלה וארגוני הסיוע - סוף פסוק לפרשה כאובה זו ". 
דוקטור אברהם נגוסי מנהל ארגון  " מכנף דרום לציון "  הנאבק למען העלאת בני הפלשמורה ,  בירך היום על ההחלטה . " חבל שאותם עולים הגיעו רק אחרי כל כך הרבה שנים של המתנה וסבל ",  אמר נגוסי לוואלה !  חדשות . " האנשים האלו היו צריכים להגיע כבר ב-2003 אבל בגלל הבירוקרטיה והממשלה הקודמת הם נאלצו להמתין שנים ארוכות בתנאים קשים .  אני מקווה שראש הממשלה והשרים יקבלו את הצעתו של שר הפנים אלי ישי ויבדקו את יהדותם של 8,700 מבני הפלשמורה שעדיין ממתינים באתיופיה במצב קשה .  יש להם הזדמנות היסטורית לתקן את העוול ". 

קהילת הפלשמורה חוזרת לעלות לארץ
לראשונה מאז החליטה הממשלה להפסיק את עלייתם ,  יגיעו השבוע 144 חברי קהילת הפלשמורה לארץ .  בחודשיים הקרובים יעלו ארצה 600 מבני הקהילה

