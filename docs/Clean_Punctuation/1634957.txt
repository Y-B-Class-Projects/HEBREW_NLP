כך פעלה כנופיית חוטפי המסתננים לישראל
כתב האישום נגד חוטפי המסתננים לישראל חשף את האכזריות שבה סחטו את בני המשפחה העניים של החטופים .  אחת החטופות הוחזקה בתוך מיכלית דלק ,  ללא מזון ושתייה
 ( צילום :  יצחק סברדלוב ,  עריכת וידיאו :  דורון שטיין ) 
כתב האישום שהוגש אתמול  ( חמישי )  נגד חברי כנופיה המצרית אריתראית חושף את שיטות הפעולה האכזריות של הכנופיה שחטפה פליטים בדרכם לישראל ,  כלאה אותם ושחררה אותם תמורת כופר .  
כתב האישום מגולל את סיפורה של וויזר תספאי ,  פליטה בשנות ה-20 המוקדמות לחייה ,  שחצתה את גבולות אריתריאה בשנת 2009 והחלה את הדרך הארוכה למדינת ישראל .  כשניסתה לחצות את סודן ,  נחטפה תספאי ,  נכלאה בניגוד לרצונה ,  והוחזקה תקופה ארוכה עם שלושה פליטים נוספים כשידיה כפותות .  
החוטפים אילצו את תספאי ליצור קשר עם בני משפחתה באריתראה ולבקש מהם כופר תמורת שחרורה .  משפחתה הענייה לא יכלה לעמוד בדרישות החוטפים ,  ואלו מכרו את תספאי לידי כנופיה אחרת .  גם חוטפים אלה החזיקו אותה בתנאים לא אנושיים ,  ללא מזון ושתייה ,  והסתירו אותה בתוך מיכלית דלק .  הם אף איימו למכור את כליותיה אם לא יתקבל עבורה תשלום הכופר .
 לבסוף יצרו החוטפים קשר עם בן דודה של תספאי ,  אוקבאי חגוס גברה משו ,  המתגורר בישראל . " הילדה נמצאת במצב קשה ,  מרביצים לה ,  אונסים אותה ומאיימים עליה ",  אמרו לו .  בנובמבר 2009 נפגש בן הדוד עם נציג החוטפים באזור התחנה המרכזית בתל אביב והעביר לידיו 2,150 דולרים תמורת שחרורה .  זמן קצר אחר כך תספאי אכן שוחררה ,  והסתננה לישראל .
 סיפור מזעזע נוסף העולה מכתב האישום הוא סיפורו של קסאי היילה ,  שיצא אף הוא מתחומי אריתריאה ונחטף בדרכו לישראל .  החוטפים פנו לגיסו של קסאי ,  טקלהברהן מלס גבריוסוס ,  המתגורר בישראל ,  ודרשו ממנו לשלם כופר של 4,300 דולרים עבור שחרורו .
 על פי כתב האישום ,  הגיס נפגש בארץ עם נציג החוטפים ,  מוחמד איברהים ,  כדי למסור לו את הכופר .  בשלב זה נעצר איברהים על ידי המשטרה ,  אך מאחר שדמי הכופר לא שולמו ,  נותר היילה שבוי בידי חוטפיו .  בידי איברהים נתפסו כ-50 אלף דולרים ,  אותם קיבל על פי כתב האישום כדמי כופר עבור 12 חטופים אחרים ,  אשר זהותם אינה ידועה .
 כתב האישום כולל סעיפים רבים של חטיפה וסחיטה באיומים .  הוא הוגש לבית משפט השלום בירושלים נגד נגאסי הבאטי ,  אזרח אריתראי המתגורר בישראל ונגד פיתאווי מהרי ,  יוצא אתיופיה המתגורר בישראל ,  בגין סחיטה ,  החזקה בתנאי עבדות וסחר בבני אדם .
 
כך פעלה כנופיית חוטפי המסתננים לישראל
כתב האישום נגד חוטפי המסתננים לישראל חשף את האכזריות שבה סחטו את בני המשפחה העניים של החטופים .  אחת החטופות הוחזקה בתוך מיכלית דלק ,  ללא מזון ושתייה

