הכוכב הזה חי
הקבוצה לא הפסיקה לחבק אותו ,  המאמן לא הפסיק לעבוד על הצד הפסיכולוגי שלו והבוס לא פחד להמר עליו אחרי שקאקה עזב .  היום גם מראדונה מודה :  הכושר המופלא של רונאלדיניו במילאן שווה כרטיס לסגל ברזיל במונדיאל
פגרת הקיץ האחרונה הייתה אחת המתסכלות שידעו אוהדי מילאן מימיהם .  פאולו מאלדיני פרש ,  קאקה נמכר בסכום עתק לריאל מדריד ,  על כסאו של המאמן קרלו אנצ'לוטי התיישב לאונרדו הטירון ושחקני רכש משמעותיים בוששו מלהגיע .  כל זאת בזמן שהיריבה העירונית אינטר ממשיכה ליצור פערי איכות ונראית בלתי מושגת .  פסימיות רבה אפפה את הצד האדום של מילאנו ,  פרט לאדם אחד ,  סילביו ברלוסקוני שמו .  הבוס הגדול של מילאן הסביר כי מכירת קאקה הייתה בלתי נמנעת ,  ושיחרר לאוויר אמירה שנשמעה אז מופרכת לחלוטין : " רונאלדיניו יהיה האיש המרכזי שלנו השנה .  הוא בן 29 ,  אמור להיות בשיא הכושר מבחינה פיזית ומקבל את כל התמיכה מחבריו לקבוצה .  אני מאמין בו - זאת תהיה השנה שלו ". 
דבריו של ברלוסקוני התקבלו בביטול על ידי התקשורת ,  וגם לאוהדים התחשק באותם רגעים לחבוט בראש ממשלתם .  רונאלדיניו נראה צל חיוור של עצמו מאז נחת במילאנו ,  לא מיצה את כישוריו לצד קאקה והתקשה להתאים עצמו לשיטה של אנצ'לוטי .  גם את העונה הנוכחית הוא פתח עם הצטיינות באגף הבילויים ,  איחורים לאימונים וחוסר חשק מופגן .  אלא שאז הגיע השינוי בעקבות הניצחון המכונן של מילאן 2:3 על ריאל במדריד בסנטיאגו בירנבאו ,  ועימו הפריחה מחדש .  
למרות הרושם הרע שהותיר רונאלדיניו בעונה שעברה ובחודשים הראשונים של זו הנוכחית ,  במילאן לא הסכימו להרים ידיים .  לאונרדו הודה לא אחת כי עתידו המקצועי מונח על כתפיו של 'דיניו' .  לכן לא דרש ממנו המאמן לשנות לחלוטין את אורח חייו הנהנתני אלא הציע לו למתן זאת ולעבוד על פי תוכנית אימונים מיוחדת .  לאונרדו טיפל גם בצד הפסיכולוגי כשהסביר לחניכו כי מדובר בשנת מונדיאל ואולי בהזדמנות האחרונה שלו להביא תואר נוסף לברזיל .  התוצאות נראו בשטח .  הכושר הנהדר בו מצוי השחקן לאחרונה ,  אף אפשר לברלוסקוני להתגרות בעיתונאי הספורט פעם נוספת . " ראיתם ?  צדקתי לגבי רונאלדיניו ",  אמר ראש הממשלה המדושן ,  ששוב הוכיח כי אפשר להגיד עליו הכל ,  אבל בכדורגל הוא עדיין מבין דבר או שניים .
 בתחילת העונה נדמה היה כי מילאן בדרך לעוד עונה מבוזבזת .  הקבוצה לא התחברה ,  לאונרדו תואר כבובה של הבעלים והאדום-שחור היה כולו אפור .  רצף הכישלונות בליגה ובעיקר ההפסד המביך 1:0 לציריך בליגת האלופות ,  היה די והותר עבור אנדראה פירלו . " כשרונאלדיניו יעבור מטמורפוזה ,  גם מילאן תעבור תהליך דומה יחד איתו ",  טען הקשר ,  ודרש מחברו לקבוצה לגלות קצת יותר אחריות .  הבקשה לא נפלה על אוזניים ערלות .  אם יש דבר שרונאלדיניו לא ירשה שיגידו עליו ,  זה שהוא אדם כפוי טובה .  למרות קיתונות הבוז שספג מהאוהדים ,  הבין הברזילאי שהגיע הזמן להחזיר מעט למועדון ששילם עליו 21 מיליון יורו ונתן לו גיבוי בלתי תלוי לאורך כל הדרך .
 רונאלדיניו ,  שבאותם ימים עוד סיפר לתקשורת הברזילאית על ההשראה ששאב מאדריאנו לחזור לברזיל ולזכות לראשונה באליפות בארצו ,  זנח את הפלרטוטים עם מועדוני הלילה ומועדוני הכדורגל בברזיל והתמקד כל כולו בהצלחתה של מילאן .  הקשר ניצל את הקרקע הנוחה שהעניק לו המועדון על מנת לפרוח ,  והתאושש יחד עם הקבוצה כולה .  רונאלדיניו הבקיע שישה שערים בשלושת המחזורים האחרונים ,  ובסך הכל עומד על מאזן מרשים של תשעה שערי ליגה ושמונה בישולים ,  הרבה הודות לשיטה שמנהיג לאונרדו ,  בה מוצב רונאלדיניו באגף שמאל של ההתקפה ולאו דווקא מאחורי החלוצים .  
אולם השינוי האמיתי מתבטא בגישה על כר הדשא ,  בשמחת החיים שחזרה ,  בדריבלים הנהדרים ובהתחכמויות דוגמת ניסיונות ההקשתה החוזרים ונשנים מעל השוער המחליף של סיינה במחזור הקודם . " זה מה שייחלתי לו מהרגע שגליאני הגיע לבקר אותי בברצלונה והשבתי לו בחיוב ",  סיפר הכוכב הנרגש אחרי השלושער לרשת סיינה . " זו התקופה המאושרת בחיי ,  יותר מהימים בברצלונה .  אני מרגיש נאהב .  האנשים מעריכים ומכבדים אותי ,  וזה מדרבן אותי לתת הכל על מנת לרגש את הקהל ". 
היכולות שהציג במהלך חודש ינואר שמורות לגאוני כדורגל ,  וגם זה רק בתקופות של ביטחון אמיתי מלא .  את הגיבוי הזה לא קיבל רונאלדיניו מאנצ'לוטי העקשן שראה בו הנחתה מצד ההנהלה ,  אבל הוא זוכה לכך כעת מהחבר לאונרדו . " זה לקח זמן ,  אבל רונאלדיניו חזר לעצמו ",  אמר סגן הנשיא המרוצה ,  אדריאנו גליאני ,  ל'גאזטה דלו ספורט' . " זה קרה כי הוא השיג המשכיות .  הוא חש את החיבה של האנשים במועדון ויצר קשר אישי מצוין עם המאמן שהכניס בו מוטיבציה מחודשת לקראת המונדיאל הקרב ".  נכון ,  קשה להגיד בפה מלא שרונאלדיניו משחזר את הימים היפים מברצלונה ,  אז הושווה לדייגו מראדונה וזכה למחיאות כפיים סוערות אפילו בסנטיאגו ברנבאו ,  בזכות יכולת אישית פנומנלית והובלת הבלאוגרנה לתארים מרשימים .  זו לא אותה החדות ולא אותו הקצב ,  אך הוא לבטח נמצא בכושר הטוב ביותר שלו מאז האכזבה העצומה של מונדיאל 2006 .
 הגביע העולמי הוא בעצם הטריגר המרכזי לשינוי שעבר רונאלדיניו .  כפי שב-NBA שחקנים מעלים את רמתם כשהם בעונת חוזה ,  כך כדורגלנים רבים נותנים אקסטרה בשנת מונדיאל . " זה חלום עבורי לשחק במונדיאל נוסף ",  הודה רונאלדיניו בראיון לטלוויזיה בברזיל ,  וסיים עם עקיצה מרומזת לדונגה . " אני נמנע מלהתייחס לנושא כדי לא להפעיל לחץ על אנשים מסוימים .  זה הרי הגיוני שארצה לזכות בעוד תואר עולמי עם הנבחרת ". 
גם רונאלדיניו יודע כי הבעיה המרכזית עבורו היא המאמן .  לפני תשעה חודשים ,  אחרי עונת הבכורה המאכזבת באיטליה ,  שילם הקשר את המחיר כשנותר מחוץ לסגל נבחרתו למשחקי גביע הקונפדרציות ונראה היה כי סיים את דרכו הבינלאומית .  עכשיו הדלת שוב פתוחה בפניו  לפחות למראית עין - וגוברים הקולות לזמנו ולשלבו מיד בהרכב .  לא בטוח שדונגה ילך עם הזרם .  למאמן יש תוכניות משלו לגבי הנבחרת ועל פיהן קאקה הוא האיש המרכזי בחלק הקדמי .  דונגה הוא מאמן עקבי ,  שעד כה לא סטה מדרכו ונותר איתן בדעותיו גם אל מול לחץ ציבורי .  במקרה הזה ,  ההיסטוריה גם היא לא פועלת לטובת רונאלדיניו .
 דונגה זוכר את הפעמים הקודמות בהן קאקה ורונאלדיניו שולבו יחד באותו הרכב .  זה עבד לרגעים במונדיאל 2006 ,  אז 'דיניו' הגיע בכושר שיא מברצלונה וקאקה שימש כסגנו ,  וכשל לחלוטין בעונה שעברה במילאן ,  שם קאקה היה המלך הבלתי מעורער ורונאלדיניו התקשה לתפקד כשוליה .  הסיפור עשוי לחזור על עצמו ,  אלא אם כן שלושת הגורמים המעורבים יחשבו על נוסחת פלא לטובת הנבחרת .  האפשרות ההגיונית ביותר גורסת כי לקאקה ,  שלומד העונה לנגן כינור שני לכריסטיאנו רונאלדו בריאל מדריד ,  יהיה קל יותר לוותר על האגו ולהעניק לרונאלדיניו את המפתחות .  זהו הימור לו קאקה עשוי להסכים ,  אך דונגה ודאי יעדיף לא לקחת .  
לאחרונה אמר מאמן הסלסאו כי הוא בהחלט ישקול את החזרתו של רונאלדיניו לסגל לקראת משחקי הידידות הקרובים ,  ובברזיל מקווים כי לקשר תינתן ההזדמנות ראויה להוכיח כי הוא חייב להיות בין 23 המוזמנים לדרום אפריקה ,  גם אם מקומו בהרכב איננו מובטח .  אפילו דייגו מראדונה ,  לא בדיוק אהוב ליבם של הברזילאים ,  מצפה לחזות בדרום אפריקה בביצועיו של מי שנבחר לכדורגלן העשור במרבית כלי התקשורת בעולם . " אני תמיד עוקב אחרי משחקים של מילאן ובמיוחד אחרי רונאלדיניו  "  ,  הודה מאמן נבחרת ארגנטינה בביקורו השבוע ביוהנסבורג ,  והוסיף גם מסר חד וברור לדונגה . " אני מקווה לראות אותו בפעולה במונדיאל כאן .  אהיה מופתע אם זה לא יקרה ,  אבל רונאלדיניו בכל אופן ימשיך להיחשב כאחד הכדורגלנים הגדולים בכל הזמנים ". 
שיתוף הפעולה עם קאקה  העניין המשהה את חזרתו של כוכב מילאן לנבחרת  היה גם נושא מרכזי עבור רונאלדיניו עם הצטרפותו לרוסונרי .  כמו שחקנים גדולים אחרים לאורך ההיסטוריה ,  רונאלדיניו לא מסוגל לתת את התוצרת המצופה ממנו בתפקיד משני .  בשש השנים האחרונות ,  עד המעבר לריאל מדריד במהלך הקיץ ,  למלך הברזילאי הבלתי מעורער של מילאן קראו קאקה .  רונאלדיניו הגיע כאורח לארמון שלו והתקשה להתאקלם למעמדו .  ברקע שקאקה יצא מן המשוואה ,  עבור ראשי מילאן הייתה זו רק שאלה של זמן עד שרונאלדיניו ייקח את העניינים לידיים ויפרוש חסותו על שחקנים אחרים .
 ההשפעה של הברזילאי ניכרת במיוחד על חבריו להתקפה ,  כמו פאטו ומרקו בוריילו .  כמי שהכשיר את הקרקע לפריחתו של ליאונל מסי בברצלונה ,  רונאלדיניו עשה דבר דומה עם פאטו  ( עד הפציעה )  וכעת המרוויח התורן הוא בוריילו - בליין לא קטן בזכות עצמו ,  שלוקח מהמאסטרו כמה שיעורים גם מחוץ למגרש . " רונאלדיניו צריך להיות אסיר תודה לקבוצה ,  שלא ויתרה עליו גם כשהוא עשה טעויות ",  התייחס לאונרדו ליחס ההדדי בקבוצה . " כולם תמכו בו ועזרו לו להגיע לסיטואציה בה הוא נמצא .  עכשיו הוא מחזיר בצורה נהדרת ,  לאחר שמצא מחדש את החשק .  הוא הכדורגלן הגדול בעולם ". 
להצלחה הגדולה נלווה ,  איך לא ,  גם כבוד מחודש .  באיטליה הפסיקו לעשות עניין מכל בילוי לילי של רונאלדיניו ,  כשגם מאמנו מבטל זאת בטענה ש"רוני תמיד העביר את הקריירה כך ,  בתשוקה ובשמחה .  זה מה שהוא רוצה ,  וזה מקובל כאשר זה קורה במינון הנכון ".  לאונרדו ישמח לאפשר לרונאלדיניו לצאת לחגוג גם לאחר הדרבי הגדול של מילאנו ביום ראשון הקרוב ,  זאת במידה שיצליח להוביל את הרוסונרי לנקמה על התבוסה המחפירה 4:0 מול אינטר בסיבוב הראשון . " הוא עשה זאת לפני שנה וחצי ,  אז אין סיבה שזה לא יקרה שוב ויציב אותנו חזק בתמונת האליפות ",  אמר גליאני ,  שהזכיר את הניצחון האחרון של מילאן על אינטר ,  0:1 בספטמבר 2008 .  את שער הניצחון אז הבקיע רונאלדיניו ..  .  בנגיחה .
 מעבר לשיקום העצמי ולקידומה של מילאן ,  פרשני הכדורגל באיטליה מייחסים לרונאלדיניו חשיבות גורלית עוד יותר .  מבחינתם ,  הקשר הברזילאי צריך להיות נושא הדגל של תקומת הכדורגל האיטלקי . " אחרי המכירות של זלאטן איברהימוביץ' וקאקה לליגה הספרדית ,  חשבנו כי לא נותרו לנו בליגה עוד סופרסטארים בקנה מידה עולמי ",  נכתב ב'לה סטמפה' . " האמת היא ששכחנו לספור עד 80 ,  שכחנו את רונאלדיניו .  הרווח שלו הוא הרווח שלנו ". 

הכוכב הזה חי
הקבוצה לא הפסיקה לחבק אותו ,  המאמן לא הפסיק לעבוד על הצד הפסיכולוגי שלו והבוס לא פחד להמר עליו אחרי שקאקה עזב .  היום גם מראדונה מודה :  הכושר המופלא של רונאלדיניו במילאן שווה כרטיס לסגל ברזיל במונדיאל

