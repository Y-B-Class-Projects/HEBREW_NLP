 " נציגי גופים מוסדיים יהיו הכתובת לשינויים באג"ח "
 הפיקוח על הביטוח באוצר מנהל מגעים עם רונית קן גם על הקמת פורום קבוע של גופים מוסדיים ,  שידון בקביעת סטנדרטים להשקעה
בלעדי themarker  >  >  ועדת חודק ,  שהוקמה בידי המפקח על הביטוח כדי להציע פתרונות לשיפור איכות ההשקעה של הגופים המוסדיים בישראל בשוק איגרות החוב ,  שוקלת להמליץ על נציגות של גופים מוסדיים שתהיה הכתובת של החברות המנפיקות לצורך הכנסת שינויים בתנאי איגרות החוב .  מטרת ההמלצה היא להתמודד עם אחת הבעיות הקשות ביותר של שוק האשראי החוץ-בנקאי  ( שוק האג"ח )  - העובדה שבכל סדרה של איגרות חוב מחזיקים מספר רב של משקיעים ,  דבר המסבך מאוד את ההידברות בין החברות המנפיקות לבין מחזיקי איגרות החוב שלהן .  למעשה ,  המנגנון הקיים כיום דורש שבכל שינוי שמבקשת החברה לעשות היא חייבת להביא לאישור אסיפת בעלי איגרות החוב - וכמעט בלתי אפשרי להצליח להשיג אישורי אסיפה בלוחות זמנים סבירים .  זאת לעומת הלוואות שנלקחות בבנקים ,  שאת התנאים שלהן יכולות חברות להגמיש באמצעות שיחה אחת עם מנהל תיק האשראי שלהן בבנק .  בשל מגבלת התקשורת בין החברות לבין בעלי איגרות החוב ,  מסרבות החברות המנפיקות כיום להציב תנאים מגבילים להנפקות של איגרות החוב - משום שאין להן כל יכולת להגמיש את התנאים האלו בעת הצורך .  המצב הזה עומד בסתירה להמלצה המרכזית המסתמנת של ועדת חודק ,  והיא הוספת שורה ארוכה של תנאים - אמות מידה פיננסיות והתניות משפטיות - במטרה לשפר את איכות ההנפקות .  את ההתנגשות שוקלת ועדת חודק לפתור באמצעות המלצה על הקמת נציגות של בעלי איגרות החוב ,  שתשמש כתובת להידברות עם החברה המנפיקה .  הנציגות תאפשר חריגה זמנית מתנאי האג"ח ,  ותורכב כנראה משלושת הגופים המוסדיים בעלי האחזקה הגדולה ביותר באותה סדרת איגרות חוב .  נודע כי ועדת חודק שוקלת גם הקמת נציגות ,  שתייצג את הגופים המוסדיים מול החברה המנפיקה עוד בטרם ההנפקה ,  משמע נציגות שתנהל מגעים על תנאי ההנפקה .  עם זאת ,  נציגות כזו נתפשת כבעייתית ,  מאחר שלא ברור מי יהיו המחזיקים הגדולים בסדרת איגרות החוב לפני שהונפקה ,  וכן לא ברור מה יקרה אם בדיונים יחליט אחד מהגופים בנציגות שהוא אינו מתכוון לרכוש את איגרת החוב .  הקמת נציגויות של גופים המוסדיים לצורך הידברות עם החברות המנפיקות מחייבת את אישור רשות ההגבלים העסקיים ברשותה של רונית קן .  נודע ,  כי המפקח על הביטוח מנהל מגעים עם קן על כך ,  וכן מנהל עמה מגעים על הקמת גופים משותפים לגופים המוסדיים ,  שיישבו באופן קבוע ויקבעו סטנדרטים להשקעה איכותית .  גופים דומים קיימים בעולם .  בראש הוועדה עומד עורך הדין דוד חודק ,  וחברים בה גם אריק פרץ  ( סגן המפקח על הביטוח )  ,  ענת לוין ,  עו"ד דן אבנון ,  אהרון קצרגינסקי וגילי כהן .  מייעצים לוועדה דידי לחמן מסר ופרופ' אסף חמדני .

" נציגי גופים מוסדיים יהיו הכתובת לשינויים באג"ח "
 הפיקוח על הביטוח באוצר מנהל מגעים עם רונית קן גם על הקמת פורום קבוע של גופים מוסדיים ,  שידון בקביעת סטנדרטים להשקעה

