האם יוקם צוות חקירה לדו"ח גולדסטון ? 
צוות מיוחד יחליט בימים הקרובים האם תוקם ועדת חקירה שתבחן את ממצאי דו"ח גולדסטון .  התומכים בהקמת הוועדה טוענים כי מהלך כזה יפחית את הלחץ הבינלאומי מישראל .  אמש הועברה לאו"ם תשובת ישראל לדו"ח
ההחלטה על הקמת ועדת חקירה בעקבות ממצאי דו"ח גולדסטון תתקבל בימים הקרובים ,  כך מסר היום  ( שבת )  גורם מדיני בכיר לקול ישראל .  צוות מצומצם בראשותו של מזכיר הממשלה צבי האוזר דן בסוגייה במהלך הימים האחרונים וקיבל מספר המלצות להקמת ועדת חקירה .  בין היתר נאמר כי הקמת הוועדה תפחית את הלחץ הבינלאומי מישראל בסוגיית מבצע עופרת יצוקה .
 אמש מסר משרד החוץ למזכ"ל האו"ם באן קי מון את תשובת ישראל לדו"ח גולדסטון על מבצע  " עופרת יצוקה ".  המסמך ,  בן ה-46 עמודים הנקרא  " חקירות על המבצע בעזה- עדכון ",  מתאר את הפעולות שביצעה ישראל על מנת לחקור את האשמות לפיהן ישראל ביצעה פשעי מלחמה במהלך המבצע .  הדו"ח מתמקד בחקירות ,  הליכים משפטיים ולקחים אשר הפיקה ישראל בנוגע לפעולות צה"ל במהלך המבצע .  
בדו"ח נכתב שישראל מחויבת למלא באופן מלא אחר דיני המלחמה וכן לחקור כל האשמה של הפרה של דינים אלו וזאת ללא קשר למקור ממנו מגיעה האשמה זו .  הדו"ח מדגיש כי חקירות רבות המפורטות בו נפתחו ביוזמתה של ישראל וכי אחרות נפתחו בתגובה לתלונות של אזרחים פלסטינים ,  ארגוני סיוע ,  האו"ם ודיווחים בכלי התקשורת .  הדו"ח מציין כי עד כה צה"ל חקר 150 מקרים שונים אשר אירעו במהלך המבצע וכי 36 ממקרים אלה הועברו למצ"ח לחקירה פלילית .  כחלק מהחקירות הפליליות נגבו עדויות מ-100 פלסטינים ומכ-500 חיילים וקצינים .
 המסמך שהוגש לאו"ם מפרט את מצבן של כל החקירות אשר נפתחו בעקבות המבצע בעזה והוא אינו מוגבל רק לאירועים המצוינים בדו"ח גולדסטון .  מודגש בו שמטרתו אינה להוות סתירה מקיפה של כל הטענות המופיעות בדו"ח גולדסטון או תיעוד של הטעויות אשר הופיעו בו ,  למרות שכן מוזכרים בו מספר מאי הדיוקים ומקרי הייצוג הלא נכון של מערכת החקירות של צה"ל אשר מופיעות בדו"ח גולדסטון .  מסמך התגובה מדגיש עוד כי הפרקליטות הצבאית היא גוף עצמאי אשר אינו כפוף לשרשרת הפיקוד של צה"ל .
 22 מתוך 34 האירועים אליהם מתייחס דו"ח גודלסטון נחקרו על ידי ישראל עוד לפני פרסום דו"ח האו"ם על מבצע עופרת יצוקה ,  כך עולה מדו"ח התגובה .  12 האירועים הנוספים לא הובאו לידיעתה של ישראל טרם פרסום דו"ח האו"ם וחקירה אודותיהם נפתחה בעקבות פרסום הדו"ח .  תגובת ישראל גם כוללת פרטים מעודכנים לגבי חמישה תחקירים פיקודיים שבוצעו בצה"ל בעקבות מבצע עופרת יצוקה .  
מוקדם יותר אמר שר הביטחון אהוד ברק כי דו"ח ישראל  " ממחיש את העובדה שאין כמו צה"ל צבא אחראי ורציני שפועל בצורה מוסרית ומדויקת גם בתוך תנאים בלתי אפשריים ".  בטקס נטיעת עצים ליד המועצה המקומית עומר אמר שר הביטחון כי  " דוח גולדסטון הוא דו"ח מעוות ,  מסולף ובלתי מאוזן ". 
עדכון ראשון :  21:24

האם יוקם צוות חקירה לדו"ח גולדסטון ? 
צוות מיוחד יחליט בימים הקרובים האם תוקם ועדת חקירה שתבחן את ממצאי דו"ח גולדסטון .  התומכים בהקמת הוועדה טוענים כי מהלך כזה יפחית את הלחץ הבינלאומי מישראל .  אמש הועברה לאו"ם תשובת ישראל לדו"ח

