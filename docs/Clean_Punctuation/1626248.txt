אחרי הירי :  משפחת החייל שהרג רוצה סולחה
יום לאחר הירי שהוביל למות החייל הבדואי ראמז אל עביד בקניון ב"ש ,  שורר שקט מעיק ברהט ,  ממנה מגיעות משפחת ההרוג ומשפחת היורה .  החשש מנקמת דם מרחף באוויר ,  ובני משפחת היורה מקווים לפיוס
תהום של ממש מפרידה בין משפחת אבו זריילה לבין משפחת אל עביד .  זה לא רק נחל אכזב רדוד .  ממשפחת אבו זריילה הגיע החייל החשוד בהריגתו של החייל ראמז אל עביד .  מהבית של אבו זריילה ,  אפשר לראות את הבית של אל עביד .  לגשת אי אפשר .  התהום נעשתה עוד הרבה יותר עמוקה ,  כמעט בלתי ניתנת לגישור . " אנחנו לא מסכימים שתהיה סולחה ",  אמר בן דודו של המנוח ,  ששירת גם הוא בגדוד הסיור המדברי , " אולי הדודים ,  האנשים המבוגרים ,  מסכימים לסולחה .  הצעירים בטוח לא .  אנחנו איבדנו חייל ,  שהיה פרח ויכול היה להיות אדם משמעותי .  ספגנו מכה קשה ".  
את המלים 'בטוח תהיה נקמה' הוא הצליח להחניק ,  אך הן הובנו היטב בחלל החדר הריק ,  בו נמצא המחשב של המשפחה ועל המסך שלו ניתן לחזור ולראות את ראמז .  ראמז בבגדים אזרחיים ,  במדים ,  עם ציוד הלחימה ,  עם המשפחה ,  ראמז אל עביד חי כפי שתמיד היה עד ליום ראשון בצהרים .  ביום זה הוא נהרג מכדורים שירה בו חברו לגדוד ולעיר רהט ,  כדורים שליבו מתח כבוש ,  ההולך ומתפתח מתחת לפני השטח .  
ג'ומעה אבו זריילה הביא לעולם עשרה ילדים ,  בהם שתי בנות ושמונה בנים .  עכשיו הוא צריך לספר לכל המשפחה ,  על כך שבן אחד שלו ,  היה זה שסחט את ההדק הקטלני .  דמעות מתגלגלות על לחייו ,  כשהוא מנסה להסביר שאין לו בכלל מושג מה קרה שם ,  בקניון ,  ויותר מזה ,  אף אחד מהקצינים של הבן לא בא לספר על כך . " הם באו לכאן ,  כדי לגייס את הצעירים .  לקרוא להם לשרת בצה"ל ובגדוד הסיור המדברי .  הבן הלך לשרת שם .  אבל אחרי מה שקרה אתמול ,  אף אחד מהם ,  לא הגיע לכאן .  אלינו ",  סיפר .  אחיינו שירת גם הוא בגדוד הסיור : " אם ישאלו אותי היום אם ללכת לשם ,  לשירות צבאי ולגדוד ,  אני אגיד שלא .  שלא יילכו .  במקרה הזה ,  צה"ל הפקיר את המשפחה בלי לתת הסבר .  המג"ד לא התקשר .  מפקד הפלוגה לא התקשר .  ניסינו אנחנו להתקשר לאיש הקשר ,  אבל הוא סגר את הטלפון .  לא עונה לנו ". 
במשפחה מדברים על בנם הראשון שהתגייס לשירות צבאי כבחור שקט ,  מופנם ,  מתרחק כמעט מכל חברה אפשרית .  מעטים האנשים עימם הוא יצר קשר .  אחרי המקרה ,  הם נותרו מבודדים .  זמן רב יחלוף עד שהם יעזו ללכת למכולת השכונתית ,  או עד שהילדים הצעירים יוכלו ללכת בלי לחשוש לבית הספר .  
כששמעו על היריות ועל החייל שנהרג ,  הם ניסו לראות מה הם יכולים לעשות עבורו .  בתחילה ביקשו להביא עורך דין : " התקשרנו אל אחד ,  שייצג אותו והתקשר גם אחד מהסנגוריה הצבאית שנמצא איתנו בקשר .  אבל אני לא יודע מה קרה ולא מבין כלום ממה שקרה עם הבן שלי .  הוא כזה ,  שלא מספר הרבה ,  אבל שומר על הכבוד העצמי שלו .  אם מישהו פוגע בו הוא עלול לעשות משהו .  הוא גם לא מספר אם יש לו בעיות בצבא ".  
בני המשפחה מנסים גם לחשוב איך להוריד את מפלס המתח ,  שזינק פלאים בשעות שחלפו מאז האירוע : " אין לנו בכלל קשר עם המשפחה של החייל שמת .  פשוט לא מכירים אותם .  אין חובות ואין שום דבר .  זה מקרה נדיר שקרה פתאום .  בהרף עין ".  ג'ומעה מודה שבני המשפחה מפחדים . " אנחנו חוששים ",  אמר , " ואנחנו נותנים כבוד למשפחת המת .  אני חושב שהם מבינים שאנחנו לא רצינו לגרום לבעיות בישוב .  אנחנו מוכנים לשבת איתם ,  להבין אותם .  מה שירצו ,  אנחנו מוכנים לתת .  עדיין מוקדם לדבר על סולחה .  רק אחרי שלושה ימים .  אם ירצו ,  אנחנו מוכנים ". 
מחוץ למדאפה ,  אפשר לראות את ביתה של משפחת אל עביד ,  ונדמה שהמרחק גדול עוד יותר ממה שהיה ביום הקודם .  כך אומרים בני משפחת אבו זריילה : " אנחנו באותו יישוב .  קונים באותה מכולת ,  הולכים לאותו בית ספר ,  לאותו שוק ",  אמר האחיין , " בחיי היום יום ,  אנחנו רואים אחד את השני .  אם אנחנו מפחדים ?  מקרה כזה זה קשה מאוד .  אי אפשר להסביר .  צריך לתת להם את הכבוד .  להתקשר אליהם ?  זה גם קשה .  שוב כי המצב הוא קשה מאוד ,  מאד .  אנחנו מקווים לטוב ומנחמים את המשפחה ".  
ברהט שורר שקט חנוק .  ראמז אל עביד נקבר ביום ראשון בלילה ,  ומאז מסתובבים שוטרים במקומות שונים .  חלקם גלויים ,  רוכבים על סוסים או על אופנועים ,  נעים ברגל ובמכוניות ,  אחרים סמויים .  מסתובבים במקומות שבהם עלול להיות מפגש בין בנים לשתי המשפחות ,  הולכים מסביב לבתים ,  בקצות השכונות על קצות האצבעות .  שטח נמוך ,  מאפשר לראות את הרווח שבין שתי שכונות המגורים .  שתי השכונות עטופות בדממה מתוחה ,  מעיקה משהו וקשה שלא להבחין בה .  
מנסור אל עביד ,  אימו של ראמז ,  שחומה כמוהו ,  יושבת מוקפת בנשים ועטופה בשמיכה .  היא לא מצליחה כמעט לדבר .  במלים בודדות היא מספרת על ילד טוב ,  שלמד בבית ספר ברהט ,  הלך ללמוד בכפר הירוק ,  שהיה חייל ממושמע ,  היה לוחם ,  היה מפקד גדול ,  היה צריך ללכת לקורס קצינים ,  אבל כשהגיע הביתה היה עוזר לכולם : " כולם אהבו אותו .  הוא עוזר בבית ,  אבל כשהוא מגיע ,  היה ישן .  היה בא בבוקר ,  מחייך לאימא .  ילד טוב .  ילד טוב .  עכשיו הוא היה בקורס ".  
מנסור לא מבינה כל כך ,  מה זה צבא ,  מה זה מסלול ,  מה זה לוחם ,  מה זה קצין .  אבל אם זה תפור לבן שלה והוא גאה בכך ,  היא גאה בו .  אחיינו גאה בו גם כן : " הוא רצה תמיד להתקדם .  לסדר את עצמו ואת המשפחה שלו .  להתקדם בחיים .  להתקדם בצבא .  החברים שלו היו כאלה שהוא בחר אותם .  לא ארעיים .  יציבים .  הוא הסתדר עם חברים ישראלים ,  עולים מרוסיה ,  מאתיופיה ואחרים .  היה לו ראש על הכתפים .  הוא רצה ללמוד ,  לקבל סיוע כספי בשביל זה ולכן הלך לצבא ,  כדי שיוכל עם השכר ,  להמשיך ללמוד .  הוא השתתף בהרבה פעולות .  עבר קורס מפקדי כיתות .  הדריך כמה מחזורים בקורס .  מפקדים שלו ,  ששרתו איתי ,  סיפרו לי שהוא מצליח מאוד ".  
במסך המחשב ,  מתחלפות עוד תמונות .  בחדר הזה ,  יהיו אולי הדיונים בין שתי המשפחות ,  על סולחה אפשרית ,  אם כי לפי המנהגים הבדואים ,  הדבר הוא רחוק מהשגה : " המצב ברהט ימשיך כרגיל "  סבור האחיין , " מי שעשה את זה ,  יקבל את הדין שלו .  אני לא יכול להגיד על סולחה .  על כך מחליטים האנשים המבוגרים .  הדודים ,  ההורים .  אנחנו נהיה רגועים ונפעל על פי חוק .  אבל בינינו ?  לסולחה לא יהיה מצב .  אני לא חושב .  זה לא דבר קל .  מה שחטפנו וקיבלנו ,  זה לאבד אחד מהמשפחה .  אין שום דבר שירגיע את הכאב שלנו ". 

אחרי הירי :  משפחת החייל שהרג רוצה סולחה
יום לאחר הירי שהוביל למות החייל הבדואי ראמז אל עביד בקניון ב"ש ,  שורר שקט מעיק ברהט ,  ממנה מגיעות משפחת ההרוג ומשפחת היורה .  החשש מנקמת דם מרחף באוויר ,  ובני משפחת היורה מקווים לפיוס

