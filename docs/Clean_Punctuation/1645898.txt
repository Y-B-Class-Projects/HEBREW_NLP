הבנקים ניצחו :  לא יבוטלו עמלות העו"ש
שישה שרים הצביעו נגד הצעת החוק לביטול עמלות העו"ש בבנקים ולא היו לה תומכים .  הצעות החוק נפלו בעקבות התנגדותם התקיפה של נגיד בנק ישראל סטנלי פישר
ועדת השרים לענייני חקיקה דחתה הבוקר  ( יום ב' )  את הצעות החוק לביטול עמלות העו"ש בבנקים .  שישה שרים הצביעו נגד הצעת החוק ולא היו לה תומכים .  הצעות החוק נפלו בעקבות התנגדותם התקיפה של נגיד בנק ישראל פרופ' סטנלי פישר והמפקח על הבנקים רוני חזקיהו .  חזקיהו פנה באחרונה אל שרים החברים בוועדה וביקשם להדוף את הצעות החוק הללו .  
 המדובר ב-2 הצעות חוק :  האחת הוגשה על ידי קבוצת ח"כים בראשות דני דנון  ( ליכוד )  ,  והשנייה על ידי קבוצת ח"כים בראשות ח"כ פאינה קירשנבאום  ( ישראל ביתנו )  .  
דנון אמר בתגובה כי  " לצערי ,  השרים נכנעו למכבש הלחצים שהפעילו מנהלי הבנקים והחליטו להמשיך ולהגדיל את חשבון הבנק הפרטי של המנכ"לים על חשבון כספי הציבור ".  דנון מתכוון לבקש מהנהלת הקואליציה לאפשר לח"כיה חופש הצבעה בעת שהצעת החוק תועלה מחר  ( יום ד' )  להצבעה בקריאה הטרומית .  
ח"כ קירשנבאום ציינה כי  " עצוב בעיניי שבנק ישראל החליט לשמור על הבנקים בלבד תוך התעלמות מוחלטת מהאינטרס של הצרכן .  עצוב מכך ,  שוועדת השרים החליטה לתמוך בהתנהגות אינטרסנטית צרה זו ולא לקחת בחשבון את טובת הציבור ".  
ואילו ,  ח"כ כרמל שאמה  ( ליכוד )  שהיה חתום על הצעת החוק שהגיש דנון וביקש שלשום לדחות את ההצבעה אמר כי  " מתברר שההתעקשות על העלאת ההצעה לוועדת השרים לא היתה מושכלת .  התוצאה גרמה נזק לתהליך החקיקה ,  ולרעיון עצמו .  על מנת למצות את הליכי החקיקה אני מתכוון להיפגש עם חזקיהו על מנת לנסות ולגבש הסכמות עם בנק ישראל ".  
איגוד הבנקים מסר בתגובה כי  " החלטת ועדת השרים לחקיקה לדחות את הצעת החוק לביטול עמלות העו"ש ,  מעידה על כך שההיגיון גבר על קמפיין הזוי של המועצה לצרכנות שעשה שירות רע לצרכנים ,  תוך בזבוז כספי ציבור .  הצרכן הישראלי נהנה משירותים בנקאיים טובים בעלות נמוכה  ( כ-18 שקל בחודש ,  לפי נתוני בנק ישראל )  בהשוואה לממוצע העולמי ,  והתערבות באמצעות חקיקה בתחום זה היתה מלכתחילה מיותרת ". 

הבנקים ניצחו :  לא יבוטלו עמלות העו"ש
שישה שרים הצביעו נגד הצעת החוק לביטול עמלות העו"ש בבנקים ולא היו לה תומכים .  הצעות החוק נפלו בעקבות התנגדותם התקיפה של נגיד בנק ישראל סטנלי פישר

