ההפסד שלכם הוא הרווח שלהם
הפועל תל אביב רמסה את התחזיות לפיהן תתקשה בליגה הלאומית ,  משום שאף אחד לא משתמש כמוה בשחקן הישראלי
במחזור העשירי העונה יצאה הפועל תל אביב למשחק החוץ מול הפועל עפולה בהרגשה שרצף הניצחונות שלה ,  שעמד על תשעה מאז תחילת העונה ,  עומד להסתיים .  מצד אחד הגיעו האדומים ללא שני שחקני חמישייה - מתן נאור וטוהר חיימוביץ'  ומנגד ,  עמדה קבוצה גאה ,  שרק ירדה מליגת העל בסוף העונה הקודמת בגלל בעיות כלכליות ,  עם שחקנים מוכשרים שחולמים לחזור לליגה הראשונה ושני זרים ברמה הגבוהה שיש לליגה הלאומית להציע .  מיותר לציין שכבר במהלך הרבע השני הוליכו האדומים ביותר מ-20 הפרש ,  וברבע השלישי הכניסו את גלעד שמחוני בן ה-43 שעשה צחוק מעפולה ,  עיר עם מסורת כדורסל ,  בדרך לתבוסה נוספת .
 אותו ניצחון של הפועל תל אביב הוא רק דוגמא אחת למה שעשתה הקבוצה שנקראה עד לעונה שעברה הפועל אוסישקין .  היא טיילה בליגה ב' ,  דילגה מעל ליגה א' ,  דרסה את הארצית וזכתה שלוש פעמים בגביע האיגוד - פעמיים בגביע האיגוד של ליגה א' ועוד פעם אחת בגביע האיגוד הכללי .  בדרך רשמה הפועל תל אביב שלושה הפסדים בלבד ,  כולם במסגרת גביע האיגוד ,  ואף אחד מהם לא היה במשחק נוק אאוט .  קבוצות עם מסורת או מעט כבוד לא נצפו עד כה ברדיוס של אולם הדר יוסף ,  אבל הכל היה אמור להשתנות השנה .  בליגה הלאומית כבר הפועל תל אביב הייתה אמורה להיתקל במכשול ראשון .
 לא מעט קבוצות כבר טיילו מליגה ב' עד הליגה הלאומית ללא הפרעה .  בשנים האחרונות עשתה זאת עירוני נס ציונה ובשנות ה-90 גבעת שמואל של מוטי אמסלם הייתה שם ,  אבל בליגה הלאומית התחרות כבר הייתה גדולה יותר .  הכבוד של הקבוצות דיבר ,  והעפלה תוך עונה כבר לא באה בחשבון .  הקבוצה היחידה לפני הפועל תל אביב שדרסה את כל הליגות עד הלאומית הייתה בית"ר רמת גן ,  שהעפילה לליגת העל בעונת 1993/4 ועונה לאחר מכן התרסקה עם עונה ללא ניצחונות .  בליגה הבכירה רשומים על חשבונה כמעט כל השיאים השליליים הנוכחיים .
 ההצלחה של הפועל תל אביב בליגה הלאומית ,  במה שנראה כמו עוד טיול בדרך לליגה הראשונה ,  היא כישלון של כל ענף הכדורסל .  בליגה הראשונה משחקים במקרה הטוב 60 כדורסלנים ישראלים ברמה טובה ,  כך שכל השאר צריכים למצוא את עצמם באירופה או ,  במקרה ההגיוני יותר ,  בליגות הנמוכות .  בפועל ,  הכדורסל בליגות הנמוכות ,  ובליגה השנייה בפרט ,  הוא כדורסל שמבוסס הרבה מאוד על יכולות אישיות ,  ושחקנים בעלי יכולות אישיות גבוהות מצטיינים .  הקבוצות שמצליחות ליצור משחק קבוצתי לרוב מטיילות בליגה הזאת ,  כמו שעשו ברק נתניה ,  מ.כ הבקעה והפועל חולון בשנים האחרונות .
 לא צריכה להיות בליגה השנייה בעיה אופרטיבית לראות שחקנים שמנסים להתבלט ולהציג את היכולת שלהם ,  אלא שכאן מתגלה הכדורסל הישראלי במערומיו .  מעטים השחקנים שיש להם את היכולת החייתית ,  שמצטיינים בכדורסל הרחוב ושהכישרון שלהם הוא מה שמוביל אותם קדימה .  הבעיה של הכדורסל מתחילה בכך שרוב השחקנים לא באים מאהבה למשחק ,  אלא כתוצאה של נתונים פיזיים .  אלה שמגיעים מאהבה צמחו על הבלטות ובאים גם מהליגה השנייה - מורן רוט ,  ליאור ליובין ,  מתן נאור ואורי קוקיה .  כשהכדורסל לא בא מאהבה אלא נתפס כמקצוע ,  קשה מאוד לבוא ולהוכיח משהו .
 הפועל תל אביב חשפה צעד אחר צעד את הכדורסל הישראלי במערומיו .  היא לקחה שחקן כמו טוהר חיימוביץ' ,  אחד מכישרונות הנוער הגדולים והמבוזבזים ,  כזה שנחשב ללא רציני ,  והחזירה לו את חדוות המשחק ,  תוך שהוא מוכיח שאפשר לחזור לעניינים גם אחרי פרישה של מספר שנים .  היא צירפה לאחר מכן שחקן מנבחרת ישראל שמאס בהתנהלות והלך אחרי הלב ,  והפכה אותו לסמל שלה .  מעליהם היא הציבה מאמן ,  אחד שכבר רשם שתי עליות ליגה מהלאומית לליגת העל ,  עם שתי קבוצות שחשבו שהוא לא מספיק טוב לליגה הראשונה ונעלמו אחרי שנה ,  ונתנה לו את האמונה .  הפועל תל אביב לקחה עד כה את הרקוב בכדורסל הישראלי והפכה אותו ליפה .
 בעונה הבאה צפויה הפועל תל אביב לליגת העל ,  כשעכשיו נשמעים דיבורים דומים לאלה שנשמעו בעונה שעברה על עלייתה לליגה הלאומית .  אז דובר על כך שבליגה הלאומית לא תוכל הפועל תל אביב לטייל ללא תקציב גבוה ,  וכך מנבאים המומחים גם היום - בליגת העל ,  ללא תקציב גבוה ,  תתקשה הפועל לשחזר את ההישגים .  אלא שמבט קצר מגלה תמונה שונה לחלוטין .  במקום השני בליגה הראשונה ניצבת מכבי אשדוד ,  קבוצה שתקציבה לא גדול בהרבה מהמינימום ,  עם שלושה וחצי זרים טובים ,  שלושה ישראלים שלא קפצו עליהם בקיץ ומאמן שכבר הספידו אותו .
 המבחן האמיתי הראשון של האדומים ,  מאז שהוקמו לפני שלוש שנים ,  יהיה במשחק הגביע מול הפועל חולון .  מולם תעמוד קבוצה גאה עם מסורת ,  עם אוהדים שלא יתנו לשחקנים שלהם לבייש אותם .  הפועל תל אביב שתעמוד מנגד תהיה עסוקה בחיפוש אחר הכרה כקבוצה החדשה שתושיע את הכדורסל הישראלי ,  אחרי שהוכיחה עד כמה הוא במצב רע .
 
ההפסד שלכם הוא הרווח שלהם
הפועל תל אביב רמסה את התחזיות לפיהן תתקשה בליגה הלאומית ,  משום שאף אחד לא משתמש כמוה בשחקן הישראלי

