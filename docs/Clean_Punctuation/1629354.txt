מישהו מישראל ? 
החברים הבינלאומיים של יונתן מתלהבים משקדי מרק אבל נגעלים מבמבה ,  ואפילו יש ביקור בבית לחם וחגיגות סילבסטר
מי הישראלי שילמד איתי בבריטניה שנה הבאה ?  זאת השאלה שמעסיקה אותי בזמן האחרון .  איך קוראים לה ?  מאיפה הוא בארץ ?  מה תחומי העניין שלה ?  הוא קרא את הטור שלי בוואלה ?  בטוח יש לנו חברים במשותף !  בכל זאת ,  אנחנו מישראל .  כל שנה יש שני ישראלים בקולג' שלי ,  ועוד כ-350 אנשים מיותר מ-80 מדינות נוספות .  כולם באים ביחד במטרה להכיר אחד את השני מקרוב וללמוד על העולם .
 בשבועות האחרונים הארגון הישראלי של ה-UWC יצא לתיכונים ברחבי הארץ במטרה לפרסם את הקולג'ים .  אנחנו מחפשים תלמידים בכיתה י' ,  עצמאיים ובוגרים עם נכונות לפעול למען החברה הישראלית והעולמית ,  מה שלצערי אין בכל תיכון .  ה-14 בינואר הוא תאריך הגשת הטפסים האחרון .  עד אז ,  אותו מועמד שבסופו של דבר ייבחר ויטוס לבריטניה בספטמבר כבר יגיש את הטפסים שלו .  מוזר לחשוב שבדיוק לפני שנה אני הייתי באותו מצב .  לא היה לי מושג מה הסיכויים שלי להתקבל לקולג' ולזכות במלגה ,  אבל בסוף הכול הצליח ,  ועוד שבוע אני טס חזרה לטירה וולשית מושלגת ורדופת רוחות ,  אל שיחות נפש עם אנשים מכל יבשת .
 ההכנות לחזרה בעיצומן .  צריך לארגן את הפרטים האחרונים של הנסיעה ,  להיפרד לכמה חודשים מהחברים והמשפחה בארץ שאני אוהב המון .  כדאי לקחת כמה מזכרות נחמדות לתלות על הקירות בחדר ,  לקחת ספר טוב בעברית לטיסה ,  צריך לזכור לקנות שקדי מרק לחברים בקולג' כי הם מאוד אוהבים  ( מבמבה הם פחות התלהבו )  ,  לסיים לתכנן את שיעורי העברית שאעביר בקולג' בסמסטר הבא ,  ולהכין את עצמי לשגרה של חוסר שגרה .
 סוף סוף נפגשתי עם קונו ,  שבכלל קוראים לה קוני .  הראיתי לה בערך את כל מרכז תל אביב ,  מהתחנה המרכזית החדשה בדרום עד נמל תל אביב בצפון ,  אז היה לנו זמן לדבר .  היא סיפרה לי שהיא מאוד נהנתה בחופשה שלה כאן .  היא רצתה מאוד לבוא לראות את ישראל ופלסטין כי החברה הכי טובה שלה מהקולג' גרה בבית לחם .  היא ביקרה במחנה פליטים ,  יצאה לבלות עם החברים בסילבסטר ונהנתה גם מביקור קצר בירושלים .  היא התאהבה בתל אביב ובטוחה שהיא תחזור לבקר .
 
מישהו מישראל ? 
החברים הבינלאומיים של יונתן מתלהבים משקדי מרק אבל נגעלים מבמבה ,  ואפילו יש ביקור בבית לחם וחגיגות סילבסטר

