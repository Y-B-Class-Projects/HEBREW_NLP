החומוס נשאר ,  היאפים התקדמו
ליאפים יש שאיפה אחת ברורה :  להתקדם בחיים .  כדי לעשות זאת צריך לזכור מאיפה באת ,  ולוודא שאתה מצליח יותר מחבריך .  לשם כך יש לחזור מדי פעם אל נקודת ההתחלה .  עידו באום ,  בוגר גל"צ ,  חוזר אל נקודת ההתחלה שלו ,  מסעדת אבו-חסן ,  שנשארה בדיוק כפי שהיתה - ובדיוק בגלל זה היא
 >  >  יאפים הם אנשים נוסטלגיים :  הנוסטלגיה הכרחית כדי למדוד את המיקום היחסי והמוביליות החברתית שלנו אל מול דור היאפים שאליו אנחנו משתייכים .  אני משתייך לדור שנמצא כיום על קו הגבול שבין העשור הרביעי לחמישי בחייו .  זה הדור שנוטל לידיו את ניהול המדינה .  זה דור שרקם את חלומות הנסיקה שלו במקומות כמו ה"חור "  ברחוב הדולפין ביפו ,  שבו במשך עשרות שנים הגישו עלי קרוואן  ( הלא הוא אבו-חסן )  ובני משפחתו את החומוס המופלא שלהם .  קרוואן הלך לעולמו ב-2007 וזכה לשורת כתבות הספד שהכתירו אותו כקיסר הרשמי של החומוס הישראלי .  ייתכן שהכתבות נבעו מהחשש שקינן בקרב אוהדיו המושבעים ,  כי מותו יערער במשהו את הטעם המופלא .  אך אל חשש :  החומוס הוא אותו חומוס ,  והתור ביום שישי בצהריים בכניסה למסעדה המקורית הוא אותו תור מעורב של יאפים תל-אביביים ,  ערבים מעג'מי ,  תיירים משוק הפשפשים ומכורים לחומוס ,  שלא יכולים להתחיל את היום בלי ניגוב .  כשנכנסתי למקום ביום שישי האחרון ,  אחרי עמידה של 20 דקות בתור ,  התיישבו לידי שני גרמנים מדורטמונד ,  שמבקרים בישראל זו הפעם החמישית . " אנחנו מהנדסים בחברה גרמנית המספקת ננו-טכנולוגיה לחברות סלולר ישראליות ,  ועובדים כאן הרבה .  שכרנו דירה בנווה צדק .  חבר שלח אותנו לאכול חומוס אמיתי ",  הסבירו לי .  אבו-חסן הוא כבר מוסד בינלאומי .  אל תתבלבלו :  השורות הבאות אינן ביקורת מסעדות מתוחכמת .  גם לא מדובר בעוד שיר הלל לעיסה המוכרת .  הוויכוח על השאלה מהי החומוסיה הטובה ביותר ימשיך לחולל מלחמות סוערות במזרח התיכון גם אחרי שנתניהו יחתום עם אחמדינג'אד על הסכם לפירוק הטילים הגרעיניים .  למעשה ,  אבו-חסן הוא לא פחות מאמת מידה שכנגדה נמדדת היאפיות התל-אביבית .  אבו-חסן הוא המקום שבו רקמו דורות של גל"צניקים את השתלטותם על עולם התקשורת הישראלי ,  או לפחות ריכלו על הזיווג האחרון שהתפתח באולפן ב' בזמן  " ציפורי לילה ".  הפעם הראשונה שלי היתה לפני יותר מ-20 שנה כחייל צעיר בתחנה ,  כתב לענייני פלילים .  אחרי שיעל דן ומיכה פרידמן חתמו את יומן  " בוקר טוב ישראל ",  גרר אותי הכתב הצבאי עמוס הראל  ( כיום הכתב הצבא של  " הארץ ")  לניגוב של תחילת היום .  במקום הזה עשינו שנתיים מאוחר יותר חפיפה ,  הראל ואני ,  כאשר מוניתי גם אני לכתב לענייני צבא .  שם ,  בחומוסייה ,  דנו בסוגיות הרות גורל כמו מינויי אלופים במטכ"ל ויחסי הכוחות ערב מלחמת המפרץ הראשונה .  בסוף שנות ה-80 ,  אבו-חסן היה חרך הצצה אל עג'מי הלבנטינית ,  הענייה ,  נטולת הסיכוי .  ככתב פלילים צללתי לנבכי יפו עתירת מעשי הרצח והסמים .  לילות נטולי שינה נגמרו בגופות שצצו בבוקר והיו לכתבות על עוד מעשי אלימות בכרוניקת החדשות .  עג'מי בידינו גלי צה"ל הצמיחה תרבות שונה בישראל ,  על רקע יפו .  בכוכי הכתבים מסביבי ישבו דמויות המעצבות כיום את השיח הציבורי .  הכתב הפוליטי ירון דקל  ( כיום מגיש  " הכל דיבורים ")  ,  שמיפה את המפלגתיות הישראלית ;  הכתבת לענייני הסתדרות קרן נויבך  ( שמכתיבה  " סדר יום "  ברשת ב' )  ;  הכתב הכלכלי גיא רולניק ,  שייסד את העיתון שאתם קוראים עכשיו ;  כתב חדשות החוץ איתי אנגל ,  שנדחף לכל מלחמה בגלובוס ;  גיא פינס שהגיש פינת תרבות שנהפכה לאימפריה ;  ורבים אחרים .  היינו צעירים ,  נועזים ושובבים .  וזו הזדמנות לסגירת חשבון :  רולניק ואנגל הציתו את דלת העץ של חדרי בקומת מחלקת החדשות ,  במעשה משובה שהפעיל את גלאי העשן בבניין גלי צה"ל וכמעט גרם לרס"ר המיתולוגי של התחנה ,  נסים בדוסה ,  להעמיד אותי למשפט .  השניים בוודאי יכחישו את הדברים אך אלה עובדות כהווייתן .  לטוב ולרע ,  עיצבה גלי צה"ל חלק מתודעת הבורגנות הישראלית .  הבורגנות היא מעמד בעלי הנכסים ,  בעלי המקצועות החופשיים ,  העיתונאים ,  עורכי הדין ,  רואי החשבון ויזמי ההיי-טק .  הבורגנות הקלאסית ,  האירופית ,  נבנתה על ההכרה בכך שהחינוך וההשכלה יוצרים אדם טוב יותר .  היאפים שואפים גם הם להיות טובים יותר ,  לטפס מעלה בסולם החברתי .  הם מוכנים לטפס בכל דרך שהיא .  לעתים זו השכלה ,  אבל לרוב ,  היאפי מטפס בעזרת כסף ,  מותגים וסמלי סטטוס .  היאפים מוגדרים  " צעירים עירוניים מקצוענים "   ( young urban professionals )  עם שאיפה בלתי נלאית למוביליות חברתית .  כדי להתקדם צריך להיות נוסטלגי ,  לזכור מאיפה באת ,  ולהשוות - לוודא שאתה מצליח יותר מחבריך ,  להיות בטוח שנקודת ההתחלה שלך מתרחקת ממך יותר ויותר .  לכן ,  צריך לחזור אליה מדי פעם .  דווקא מאחר שאבו-חסן נשארה בדיוק כפי שהיתה כשעלי קרוואן המנוח פתח אותה  ( בתחילת שנות ה-70 )  ,  ודווקא מפני שהחומוס הוא בדיוק אותו חומוס שקרוואן בישל בסיר גדול עוד מ-1959 - דווקא בגלל זה היא חיונית ליאפים כמו פיתה לחומוס .  הדבר נכון במיוחד עכשיו ,  כאשר עג'מי משתנה .  כיבוש עג'מי על ידי היאפים הוא עובדה .  בין אם מדובר ביאפים שהגיעו לנגב חומוס או בכאלה שהתמקמו בדירות מגניבות במבנים ערביים ישנים בשכונה .  יאפים באים עם ג'יפים .  גם זו עובדה .  התחזקות מעמד היאפים הישראלי הזניקה את מכירות הג'יפים ורכבי השטח בשנים האחרונות .  שני מוסיקאים ירושלמים שהבינו כמה קשה להפריד את היאפי מהג'יפ שלו אפילו קראו ללהקה שלהם  " יאפים עם ג'יפים ".  הסיכוי ששמעתם עליהם קטן ,  אף שהלהקה קמה לפני כעשור .  שיריה מלאים ביקורת על היאפים האדישים .  אלבום ששמו  " בשנת החרב בחוץ והרעב מבית ",  מעיד שחברי הלהקה לא מתלהבים מיאפים עם ג'יפים .  מה יש בו בג'יפ ?  הוא מגביה את נהגו מעל כולם ,  יקר יותר מכל השאר .  היאפי שבג'יפ פשוט טוב יותר לעומת כל הרחוב .  האם אכפת ליאפים הכובשים את עג'מי מה קורה סביבם ?  משבר הסאב-פריים מוכיח שלא .  בלבו של המשבר טמונה השאיפה להשיג עוד .  עוד כסף ,  עוד תשואה .  ההיסטוריה העסקית של חומוס אבו חסן ממחישה את הכשל שהוביל למשבר הסאב-פריים .  נשמע מוזר ?  אבל זה כך .  הסאב-פריים של החומוס האני קרוואן ,  אחד מבניו של עלי ,  שומר את הנתונים קרוב לחזה .  אפילו כמות סירי החומוס שמכינה המשפחה מדי יום היא סוד כמוס .  לכן ,  החישוב הבא הוא הערכה גסה .  הכוך ברחוב הדולפין מכיל כ-30 איש בשעת השיא .  גם בתחלופה מהירה ,  סועד זקוק ל-15-20 דקות כדי לנגב את המסבחה ,  לגמוע את הקולה ולשלם .  אם נניח שהמקום פועל מ-8:00 בבוקר עד 15:00 ,  אז נגמר החומוס בסירי הענק ,  נגיע ל-630 סועדים ביום .  מחירה של מנת מסבחה הוא 15 שקל ,  ואם נניח שההוצאה הממוצעת לסועד ,  כולל שתייה ,  היא 20 שקל ,  נגיע לפדיון יומי של כ-13 אלף שקל .  המקום סגור בימי שבת ולכן הפדיון החודשי הממוצע להערכתי הוא 325 אלף שקל ,  לא כולל מכירות חומוס ופיתות בחלון הצדדי לרוכשי  " טייק אוויי ".   " בשעת השיא עובדים כאן שמונה אנשים ",  אומר לי האני בזמן שהוא מתקתק על הקופה ומצביע על חסן ,  הדולה את החומוס מהסיר במטבח ומטיח אותו בקערות שבדרך לעוד לקוח מתפטם .  חסן ,  הוא הוא בנו של אבו-חסן ,  מרים את הראש לשנייה ומהנהן לשלום .  בימי שישי בצהריים אין זמן לשיחות .  שולי הרווח בענף המסעדנות בישראל אינם גבוהים ,  אבל לא צריך לרחם על משפחת קרוואן .  כיום מונה המשפחה 60 בנים ,  נכדים ונינים של קרוואן האגדי .  התור המשתרך דרך קבע בכניסה לחומוסייה ברחוב הדולפין הוביל את קיסר החומוס המנוח ואת שלושת האחים הבכירים שמנהלים את עסקי המשפחה לפתוח עוד שתי מסעדות ברחוב שבטי ישראל הסמוך ,  זו מול זו . " חסן אחראי פה .  איברהים מנהל מסעדה אחת ,  והאח מוחמד מנהל את המקום השני ",  מסביר האני .  בשני המקומות החדשים יש יותר ממאה מקומות ישיבה ,  ועדיין ,  ספרתי יותר מ-20 איש מחכים בתור לכל אחת מהמסעדות ביום שישי בצהריים .  ההרכב האנושי בתור למסעדות החדשות דומה לזה שברחוב הדולפין - יאפים עם ג'יפים ,  צעירים פליטי שוק הפשפשים ,  חיילים ,  תיירים וצעירים מיפו .  נגזרים זה לא שישליק איך כל זה קשור למשבר הסאב-פריים ?  באחת מהמסעדות החדשות החליטו האחים קרוואן למכור גם בשרים על האש .  במטבח שבכוך ברחוב הדולפין לא היה מקום ליותר מכמה סירי חומוס .  במסעדה החדשה יש מקום ,  אבל הקהל לא התעניין בהיצע הבשרים .  לאחים קרוואן אולי יש מוניטין שלא יסולאו בפז בתחום החומוס ,  אך אין להם שום מוניטין בתחום הבשרים .  וכך ,  הניסיון של משפחת קרוואן לנצל את המוניטין של החומוס בתחום הבשרים לא צלח .  לעומת זאת ,  לחברות דירוג האשראי האמריקאיות זה הצליח .  פרנק פארטנוי ,  פרופסור אמריקאי למשפטים ,  מסביר כי חברות דירוג האשראי האמריקאיות התמחו בדירוג איגרות חוב רגילות ,  אבל כלל לא ידעו לדרג מכשירים פיננסיים מורכבים כמו איגרות חוב מבוססות משכנתאות - ניירות הערך המסוכנים שקריסתם גרמה למשבר הסאב-פריים .  חברות הדירוג לא סיפרו לציבור שהן אינן יודעות לדרג את המכשירים המסובכים הללו וניצלו את המוניטין שלהן בתחום איגרות החוב הפשוטות .  ציבור המשקיעים ,  מצדו ,  לא הבין שנגזרים זה לא חומוס .  גם בנקאים מתוחכמים שלא הבינו מה בדיוק יש במכשירים הפיננסיים הללו קנו אותם על סמך דירוגי האשראי .  בפעם הבאה שתפגשו את מנכ"ל ליהמן ברדרס ,  דיק פולד ,  תשאלו אותו אם היה קונה שיפוד שישליק במסעדה שמתמחה רק בחומוס .  משבר הסאב-פריים הוא משבר של יאפים ,  אם לא הבנתם .  והוא ממחיש כמה חיוני לחבר את השאיפה לצבור נכסים ולטפס בסולם ההצלחה אל הסביבה ,  החברה והמקום .  יש יאפים שאכפת להם מאוד מכל אלה .  קחו למשל את בת זוגי .  החלטנו לעבור לגור יחד לפני כחצי שנה .  הסטנדרטים שקבענו לעצמנו - שני צפון תל-אביבים עם דירות בגודל שני חדרים הממוקמות במרחק נגיעה מהאספרסו והקרואסון של הבוקר במתחם באזל - היו גבוהים .  חיפשנו דירה גדולה ,  נוחה ,  מפנקת ומגניבה במחיר סביר .  אתם צודקים ,  אין דבר כזה בתל אביב .  אבל יפו היא סיפור אחר לגמרי .  כך ,  הגענו לעג'מי .  המעבר מצפון תל אביב לעג'מי כרוך בתחקיר אידיאולוגי .  לא מבחינתי ,  אלא מבחינת בת זוגי ,  אשר מטעמי צנעת הפרט ובשל המראה האשכנזי האותנטי תכונה להלן הבלונדינית .  הבלונדינית תיחקרה כל מתחם דירות שביקרנו בו ביפו .  אלה מהם שמפלים את האוכלוסייה הערבית המקומית ,  במוצהר או שלא במוצהר ,  נפסלו על הסף .  לכן ירדו מהפרק מתחמי המגורים .  חברים יאפים שכבר מתגוררים בשכונה גילו לנו דירת פלא ליד רחוב שערי ניקנור .  השכן בדלת ממול :  אחד מבני משפחת אבולעפיה בכבודו ובעצמו .  הבלונדינית ,  ששולטת בערבית ,  יצאה לדון עם ראשי הקהילה הערבית ביפו בסוגיית התיישבות היאפים בעג'מי ,  דבר שרק יאפית עם נטייה מוגברת למעורבות חברתית מסוגלת לעשות .  ערביי יפו נענו בשמחה לאתגר והיא חזרה עם מסקנות :  היהודים מתבססים בעג'מי ומדובר בסוגייה פוליטית סבוכה ,  אבל ייתכן שהמציאות הזו תביא לאחות הדרומית של תל אביב פיתוח תשתיות שהוזנחו במשך עשרות שנים .  ועוד תובנה :  מבחינת ערביי יפו ,  עדיפים היאפים על אנשי חב"ד ,  שגם הם התנחלו בשכונה .  התחליף לאספרסו של הבוקר וכך ,  למרות ייסורי המצפון הקלים ,  ניתן האות החיובי למעבר לעג'מי .  נותר רק לבדוק עניין חשוב אחרון :  מה יחליף את האספרסו של הבוקר ?  נסענו במיוחד לעג'מי בשעת בוקר מוקדמת באמצע השבוע - והתשובה צצה מאליה :  חומוס אבו-חסן נמצא במרחק דקות הליכה מהדירה המיועדת .  בשעת בוקר מוקדמת לא תמתינו בתור לשולחן ,  ותוכלו אפילו לנגב את המסבחה קצת - אבל רק קצת - יותר לאט מהרגיל .  בכל זאת ,  כרגע התעוררתם .  באותו בוקר התברר כי הבלונדינית בעלת המראה העדין מחזיקה את מספר הטלפון של אבו-חסן בזיכרון של הנייד .  למה ?   " כי הם סוגרים כשנגמר החומוס ,  וחבל לנסוע עד לשם ואז לגלות שנגמר ",  השיבה בגישה מעשית שרק נשים ניחנות בה .  בלבה של כל שכונה כמו עג'מי קיים מוסד קולינרי שאליו נקשרים בסוג של אינטימיות ,  ושקיומו הופך לעניין רב משמעות .  כזו היא מסעדת  " לוקמה ",  האבו-חסן של המבורג שבצפון גרמניה ,  בה התגוררתי במהלך לימודי הדוקטורט שלי .  שם ,  בשכונה הכי קולית בעיר ,  שטרנ-שאנצה ,  שורר מתח חברתי בין משפחות של מהגרים טורקים שחייהן נארגים לתוך חיי גרמנים בורגנים השוכרים דירות ברובע המגניב ,  האוריינטלי לכאורה .  מצלמתו של הבמאי הטורקי-גרמני פאטי אקין ,  שסרטיו מתארים את המתח הזה ,  חולפת על פני לוקמה בסרטו  " עם הראש בקיר ".  גיבורו צועד ליד השולחן שבו הייתי מזמין פיתה כדי להתנחם ביום המבורגי אפור .  לא תמצאו חומוס כמו של אבו-חסן בשום מקום ,  ובטח לא בהמבורג ,  העיר הבורגנית ביותר בעולם .  אבל כן תמצאו בה מקום של אוכל שבו נפגשות תרבויות .  הסרטים של אקין אהודים על הגרמנים ,  אף שהם מטיחים בצופים את המתח החברתי ואת הקרעים האישיים ,  האינטימיים שהוא מחולל .  באותו אופן ,  פרש הסרט  " עג'מי "  את המתח שמאחורי אבו-חסן ובאותה נשימה הפך אותו לאמנות שבצדה שחרור ,  קתרזיס .  כך נזכרנו לרגע שהיאפיות שוחה במרקם מורכב ,  שמחוץ לאבו-חסן יש עוני ,  ים של פשע ומתחים פוליטיים .  אבל החומוס של קרוואן הוא אמנות נשגבת המשכיחה כמעט הכל .  אבל לא לגמרי .  עובדה ,  בסוף שכרנו דירה בצפון תל אביב .  יאפים שכמותנו .   *  *  * אבו חסן שולטכמות האיזכורים בגוגל של חומוסיות מובילות בישראלאבו חסן עלי קרוואן 59,000 חומוס פינתי 50,700 חומוס אשכרה 26,700 חומוס אבו אדהם 15,000 חומוס בהדונס 5,730

החומוס נשאר ,  היאפים התקדמו
ליאפים יש שאיפה אחת ברורה :  להתקדם בחיים .  כדי לעשות זאת צריך לזכור מאיפה באת ,  ולוודא שאתה מצליח יותר מחבריך .  לשם כך יש לחזור מדי פעם אל נקודת ההתחלה .  עידו באום ,  בוגר גל"צ ,  חוזר אל נקודת ההתחלה שלו ,  מסעדת אבו-חסן ,  שנשארה בדיוק כפי שהיתה - ובדיוק בגלל זה היא

