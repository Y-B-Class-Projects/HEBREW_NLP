פסיכולוגיה הפוכה
למה משחק מספר 3 הוא החשוב ביותר בסדרת פלייאוף כמו זו של מכבי ת"א מול פרטיזן ומהם בדיוק המרכיבים הפסיכולוגיים העיקריים של סדרות כאלה ,  בניגוד לנעשה בליגה .  פיני גרשון ודושקו וויושביץ' על הספה של אוהד גרינוולד ,  רגע לפני המלחמה הגדולה בסרביה
עוד לא יבשה הזיעה מגופיות שחקניו ,  וכבר החל פיני גרשון בהכנות לקראת המשחק השלישי בסדרה מול פרטיזן בלגרד .  הוא הסתכל על העיתונאים המקומיים שלפניו ,  אך דבריו כוונו לאוזני יריבתו הסרבית . " עכשיו חובת ההוכחה עליהם ",  אמר . " הם יצטרכו להוכיח כמה שווה הביתיות .  יהיה עליהם הרבה לחץ ". 
ולדימיר יובאנוביץ' ,  עוזר מאמן פרטיזן ,  חייך לשמע הדברים . " דולה  ( המאמן הראשי ,  דושקו וויושביץ' ,  א.ג .)  נוהג לומר שהמשחק שהסתיים בדרך כלל יהיה קל יותר מהמשחק הבא .  לחץ ?  העונה הזו מבחינתנו היא כבר הצלחה גדולה .  ההעפלה שלנו לטופ-16 הייתה הצלחה ,  ההעפלה לרבע הגמר הייתה הצלחה ,  הניצחון במשחק הראשון מול מכבי היה הצלחה נוספת .  בוא נראה מה יהיה בבלגרד ". 
לא בכדי בחר גרשון לפתוח במתקפה פסיכולוגית מיד לאחר סיום המשחק .  במסיבת העיתונאים ציין גם הוא את מאמרו של אטורה מסינה ,  שעסק בפסיכולוגיה שמאחורי סדרות פלייאוף ביורוליג והסביר מדוע קיימת הסתברות גבוהה לחלוקת שני המשחקים הראשונים בין שתי הקבוצות .  מסינה עצמו ,  אגב ,  הוכיח אתמול שלא רק בתיאוריות הוא חזק ,  אלא גם במעשים :  ריאל מדריד שלו גנבה ניצחון גדול בפלאו בלאוגראנה של ברצלונה האימתנית ,  63:70 ,  והשוותה את הסדרה ל-1:1 .  בשלב הסיכומים בחר גם מסינה שלא להכביר במילים על המשחק שהסתיים ,  והעדיף להסתכל קדימה . " דווקא אחרי שניצחנו כאן ,  נדרשת מאיתנו עוד יותר קשיחות מנטאלית במשחקים הבאים ",  אמר .
 בשנים האחרונות פורסמו כמה מחקרים שעסקו בהיבט הפסיכולוגי של סדרות פלייאוף בענפי הספורט השונים .  הפסיכולוג וויין האליוול מאוניברסיטת מונטריאול העניק בעשור החולף ייעוץ פסיכולוגי למספר קבוצות הוקי קרח קנדיות בתקופת הפלייאוף .  אומנם אין להשוות בין שיטת המשחקים הנהוגה בליגת ההוקי הקנדית לזו המשוחקת ביורוליג  אורכו של שלב הפלייאוף בקנדה ,  מהשלבים הראשונים ועד לסדרת הגמר ,  אורך כחודשיים  ( לעומת שבועיים לכל היותר ביורוליג )  ,  וכן התנאים הפיזיים השוררים שם שונים לחלוטין  ( טיסות תכופות לאזורים מרוחקים ,  שינויי גבהים שלעיתים מכריחים שחקנים להיעזר בבלוני חמצן על הספסל )   אך בהחלט ניתן ללמוד הרבה מתובנותיו .
 האליוול מחלק את הספורטאים עמם עבד לשלוש קטגוריות עיקריות :  הבלתי-מנוסים , " אלו שלא יודעים למה לצפות ואיך להגיב ";  המנוסים-חלקית , " שיודעים למה לצפות אבל עדיין לא יודעים איך להגיב ";  והווטרנים , " שיודעים למה לצפות ויודעים איך להגיב ". 
למכבי שלושה שחקנים ששיחקו במעמדים גדולים באמת :  דיוויד בלות'נטאל ,  דרק שארפ ויניב גרין .  השניים האחרונים כמעט ולא דורכים על הפרקט ,  כך שהשפעתם המקצועית שולית .  אלן אנדרסון אומנם היה שחקן מכללות מוכר ,  אלא שברמה האירופאית הגבוהה ניסיונו שואף לאפס .  כמוהו סטפון לאזמה ,  דורון פרקינס ,  אנדרו ויזנייבסקי ודיאור פישר .  אפילו צ'אק איידסון ,  שהגיע לכאן על תקן השחקן המנוסה והשקול ,  מעולם לא לקח חלק בסדרת פלייאוף ביורוליג .
" ידע וניסיון הם שני הפקטורים המשמעותיים שעוזרים לשחקנים למצות את הפוטנציאל שלהם בכל משחק פלייאוף ",  כותב האליוול . " ה'ידע' כולל את מה שהשחקן יודע על עצמו ,  ומה שהוא יודע על תגובות שונות לסיטואציות שיכולות להתרחש ".  אולי הדברים הללו יכולים להסביר מדוע הפך בלות'נטאל ,  שברזומה שלו זכייה ביורוליג והופעה נוספת בגמר הפיינל פור ,  לברומטר של מכבי בעת האחרונה .  ברבע השני למשחק אמש ,  בו פתחה מכבי מבערים והכריעה מעשית את יריבתה ,  לא ירד בלות'נטאל מהפרקט ,  והשיב ב-11 נקודות מתוך ה-28 של מכבי .
 העבודה הפסיכולוגית בתקופת הפלייאוף ,  כותב האליוול ,  מהווה מרכיב עיקרי בהכנות הקבוצה .  האליוול סיפר כיצד נהג להשתמש בטקטיקה של הקרנת וידאו-קליפים קצרים לשחקנים ,  עליה אמר כי היא  " הדרך הטובה ביותר שבה המסרים נקלטים במוחם ".  הוא הקרין לשחקנים קטעי וידאו של ספורטאי-על מענפים שונים ,  כמו טייגר וודס ושחקן הבייסבול רוג'ר קלמנס ,  המגלים מהם מקורות ההשראה שלהם ברגעי לחץ .
" בגלל שמדובר בסדרת פלייאוף ,  שחקנים נוטים להסתכל על התוצאה הסופית של המשחק ופחות על התהליך שמוביל לניצחון ",  כתב האליוול . " תמיד הדגשתי שהכי חשוב להתרכז בדברים שאמורים להביא את הניצחון ,  במקום להתרכז בלנצח ". 
עוד עסק האליוול בחשיבות שחקני הספסל בתקופת הפלייאוף .  הוא ציטט את מאמן המכללות ג'ון וודן ,  שכתב פעם כי אחד המפתחות להצלחה בפלייאוף הוא  " להקדיש זמן לשחקני הספסל ולהכיר במאמץ שלהם ,  כי לשחקנים הללו חייבת להיות השפעה חיובית על הקבוצה והם צריכים תמיד להיות מוכנים לתרום ". 
וכך כותב האליוול : " המאמנים שעבדתי איתם תמיד מצאו זמן לבנות גישה חיובית בקרב שחקני הספסל ,  וגם שחקני המפתח תמיד הזכירו כמה חשובים השחקנים המסייעים כשהתראיינו לאמצעי התקשורת .  מאוד אהבתי לדבר עם שחקני הספסל ,  ולעזור להם לשמור על כשירות מנטאלית ורגשית ". 
בשני המשחקים הקודמים צמצם פיני גרשון את הרוטציה לשמונה-תשעה שחקנים .  כעת הוא צריך לקוות שבבלגרד לא ישלם את המחיר על הזנחת הספסל ,  ונטישת קונספציית הרוטציה הרחבה .
 בו מקאלב ישב בחדר ההלבשה של פרטיזן בפנים חתומות .  השריטה המדממת בפניו סיפרה את סיפור המשחק כולו .  גם בדקות הסיום ,  כשהניצחון של מכבי הובטח ,  המשיכה המארחת להעיף מרפקים לכל עבר .  אחרי הפדיחה במשחק 1 ,  היא לא הייתה מוכנה לקחת שום סיכון נוסף .
" אחרי שניצחנו ביום שלישי ,  ידענו שמכבי תבוא לשחק קשוח ",  אמר מקאלב .  ואלכס מאריץ' ,  שישב שני כיסאות משמאלו ,  הוסיף כי  " ציפינו שהם ילחמו .  כשאתה משחק בבית אתה נלחם עבור האוהדים ,  עבור הגאווה שלך ". 
פרטיזן ,  כך הודה גם דושקו וויושביץ' ,  שבה לבלגרד מרוצה .  יותר מכל מועדון אחר ביבשת ,  ליתרון הביתיות של פרטיזן יש ערך מוסף .  השאלה היא האם פרטיזן מסוגלת לנצח את מכבי פעמיים תוך 48 שעות .  המשחק השלישי מסתמן כמפתח של הסדרה :  ניצחון לפרטיזן ,  והאווירה המטורפת עשויה להכריע את הכף במשחק 4 .  התחושה היא שאם יש למכבי הזדמנות לגנוב משחק חזרה בסרביה ,  היא דווקא במשחק 3 .
 באפריל שעבר פרסם העיתונאי ג'ון שומן כתבה באתר ה-NBA ,  שעסקה ביתרון הביתיות בפלייאוף .  הוא ביסס את כתבתו על מחקר מקיף ,  שכלל נתונים שנאספו לאורך 10 עונות  מ-1999 ועד 2008 .  שומן ציין כי משחקי הבית בפלייאוף 2008 הסתיימו במאזן 22:64 לטובת המארחת  או באחוזים ,  74.4% - שהיו הגבוהים ביותר ב-18 השנים האחרונות .
 המחקר הוכיח כי יתרון הביתיות משמעותי יותר בפלייאוף מאשר במהלך העונה הרגילה  בעשור שנבדק ,  אחוז הניצחונות לקבוצה הביתית במהלך הפלייאוף עמד על 64.9% ,  לעומת 60.6% בעונה הרגילה .
 אולם מעניינת יותר הייתה חלוקת אחוזי ההצלחה בתוך משחקי הפלייאוף עצמם .  מהנתונים עלה כי סיכויי הקבוצה האורחת לנצח משחק חוץ בפלייאוף עולים משמעותית במשחקים 3 ו-4  ( מדובר ,  יש לציין ,  בסדרות פלייאוף של הטוב משבעה משחקים ,  הנערכות בסדר של 2 בית ,  2 חוץ ,  בית ,  חוץ ,  בית .  הנתונים כוללים את כל הסדרות ,  להוציא את סדרת גמר הפלייאוף עצמה ,  שנערכת בשיטה של 2-3-2 )  .
 במשחק מספר 1 ,  סיכויי המארחת לנצח הם 74.3% ;  במשחק 2 הם עולים ל-76.4% ;  במשחק השלישי ,  בה עוברת הביתיות לקבוצה ב' ,  עומד אחוז ההצלחה של הביתיות על 55.7% ;  במשחק מספר 4 צונחים הסיכויים ל-50% בלבד .  במשחק 5 ,  שחוזר לבית של קבוצה א' ,  עומדים הסיכויים על 76.2% לטובת המארחת ;  במשחק 6 שוב מתחלפת הביתיות ,  ואז עומדים סיכויי המארחת על 49.2% בלבד ;  ובמשחק 7 ,  אם יש בו צורך ,  עומדים סיכויי המארחת על 69.6% .
 המשמעות היא שבמשחק השביעי והמכריע בפלייאוף ה-NBA ,  סיכויי המארחת לנצח נמוכים יותר מכל משחק אחר .  אפילו אם הסדרה בין מכבי לפרטיזן תחזור למשחק מכריע בתל אביב ,  אל תבטלו כליל את סיכוייהם של הסרבים .
 אנקדוטה אחרונה שעולה מהמחקר היא שמתוך 150 סדרות שנבדקו ,  הקבוצה שניצחה את הסדרה סיימה אותה במשחק בית רק ב-77 מקרים .  ב-73 סדרות אחרות ,  סיימה מנצחת הסדרה את הסיפור דווקא בחוץ .
 ומה-NBA למכבי :  שלוש הסדרות האחרונות של מכבי ביורוליג נמתחו עד הסוף .  ב-2006 גברה על אולימפיאקוס 1:2 ;  ב-2007 הפסידה לצסק"א 2:1 ;  וב-2008 ניצחה את ברצלונה 1:2 .  בכולן שמרה על הבית .  בכולן לא הצליחה לנצח בחוץ .  רצף אחד ,  זה החיובי בן עשר השנים  ניצחונות הבית במסגרת הפלייאוף ביורוליג  נשבר ביום שלישי .  אם מכבי באמת רוצה לגרוף את כרטיס הטיסה לברסי ,  הרי שבשבוע הבא בבלגרד ,  דווקא מול 22,000 אוהדים ,  היא תצטרך לשבור גם את הרצף השלילי הזה .
 ohad@walla.net.il

פסיכולוגיה הפוכה
למה משחק מספר 3 הוא החשוב ביותר בסדרת פלייאוף כמו זו של מכבי ת"א מול פרטיזן ומהם בדיוק המרכיבים הפסיכולוגיים העיקריים של סדרות כאלה ,  בניגוד לנעשה בליגה .  פיני גרשון ודושקו וויושביץ' על הספה של אוהד גרינוולד ,  רגע לפני המלחמה הגדולה בסרביה

