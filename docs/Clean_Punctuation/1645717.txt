פוסט תמהונות
אסופת ההגיגים המקושקשת של אבינדב בגין , " סיום הסכסוך ",  מוכיחה שהוא לא שמאלני ,  אלא סתם פרוטקציונר ששונא את המין האנושי
במאה ה-21 ,  נפוטיזם הוא גזירת גורל שלא באמת מפתיעה אף אחד :  כולם יודעים שקשר דם ,  עדיף מדרגת קרבה ראשונה ,  יפתח לך דלתות בשירות הצבאי ,  יעזור לך בשירות הציבורי ,  יכניס אותך לגל"צ ,  יזניק אותך לערוץ 2 ואפילו יעזור לך במכולת .  זה לא בסדר ,  אבל כך מתנהל העולם והפלא ופלא  הוא ממשיך להתקיים .  זו מפלצת ,  אבל כזו שלמרבית האוכלוסיה אין הכוחות הדרושים להילחם בה .  ובכל זאת ,  יש משהו ב"סיום הסכסוך ",  ספרו המקושקש של אבינדב בגין ,  נכדו של מנחם בגין ובנו של בני בגין ,  שמצליח להוציא מהדעת ומחייב לומר משהו על המפלצת הזו .   הדבר המרגיז ב"סיום הסכסוך ",  בו פורש בגין את משנתו לגבי הסכסוך הישראלי-פלסטיני ובתוך כך לגבי שטיפת המוח אותה עבר האדם המודרני ,  הוא לא הפואטיקה הילדותית שלא הולמת גם בלוגר בן 16 ,  אשר באה לידי ביטוי במשפטים הקצרים ועשרות סימני השאלה שבתוכו .  אלו לא התובנות בחצי שקל ,  שאפשר לסכמן בכך שכל פעולה אנושית היא למעשה אלימות ושמונחים כמו אהבה ,  קהילה וקבוצתיות הם למעשה סוף העולם .  כפי שלא כל טוקבק ראוי להתייחסות ,  כך גם לא כל הגיג המודפס בספר על הקשר בין השואה ,  אלימות וכיבוש ראוי לניתוח מעמיק או לתשומת לב .
 אלא ש"סיום הסכסוך "  לא היה רואה אור אלמלא קראו לכותבו בגין ובתעודת הלידה שלו נרשם שאביו הוא שר וחבר כנסת בישראל .  עצם קיומו של זה הבטיח לילוד ספר ,  לא משנה באיזה נושא ,  כי הוא מוצר שאפשר למכור .  אפשר רק לתאר לעצמי את קריאות השמחה של המו"ל ,  הוצאת אחוזת בית ,  כשגילו שהנכד של מנהיג אצ"ל ומפלגת חירות והבן של השר הנצי ביותר בממשלת נתניהו הוא גם לכאורה שמאלן-על ,  מהסוג שעדנה קנטי היא סער שיינפין לידו ,  מתעב דגלים ,  שונא המנונים ומחבק עצים שלא גדלו בהתנחלויות .  בתעשיית הספרות הקורסת בישראל ,  מו"לים לא מחפשים טקסטים עמוקים ומרגשים על  " סיום הסכסוך ",  הם מחפשים תשומת לב ,  ואין דמות שזוכה בתשומת לב גדולה יותר מאשר שמאלני מניאק שהוא בנם ונכדם של הקיצוניים שבימניים .  
רק שאבינדב בגין הוא לא שמאלן ,  אפילו שחצי מהספר כתוב בערבית .  כיוון שלשמאלן יש דרך ואג'נדה ואילו לבגין יש בעיקר תהיות ,  ועם תהיות לא קונים במכולת של המזרח התיכון .  למעשה ,  מקריאה נוספת ב"סיום הסכסוך "   ( זו לא השקעה גדולה במיוחד  בספר 81 עמודים בלבד ,  והטקסטים אווריריים ולא צפופים )  אפשר לומר שהוא בקושי בן אדם .  האופן שבו בגין מסתכל על בני האנוש  כן ,  הרוצחים המתועבים האלו ,  פגאנים שמעיזים לאהוב אנשים שדומים להם ולהיות בחברתם ובסביבתם כמה שיותר ואפילו ,  ירחם ה' ,  לא לאהוב אנשים שלא דומים להם  הוא האקט הלא אנושי כאן .  חוסר ההכרה של בגין בתלות של האנושות ברגשות פנימיים וההזמנה האינפנטילית שלו לדמיין את חיינו לא הדחף האנושי ,  מעידה שהזרות שלו היא לא ללאומיות או לקהילה ,  אלא לאנושות בכלל .
 זה בסדר :  אנחנו ,  האנשים הרעים והאלימים שמעיזים לאחוז באהובינו כי ככה בני אדם עושים ,  צריכים להכיל טיפוסים כמו אבינדב בגין ,  שבוודאי מבין שאותם בני אדם נוראיים היו מנגבים עם הספר הזה את הזיעה ביום חם בפברואר אלמלא היה השם  " בגין "  מתנוסס עליו .  אנחנו מכילים עלבונות קשים מאלו ,  כמו הממשלה שבה חבר אביו וכמו המלחמה אליה יצא סבו .
 
פוסט תמהונות
אסופת ההגיגים המקושקשת של אבינדב בגין , " סיום הסכסוך ",  מוכיחה שהוא לא שמאלני ,  אלא סתם פרוטקציונר ששונא את המין האנושי

