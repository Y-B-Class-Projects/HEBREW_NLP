עטר : " נפלא לנצח את חיפה הדורסת "
 מאמן נתניה חגג ניצחון יוקרתי .  פרנסמן הרשים את אנשי חיפה .  נציג של גנט עקב אחר ארבייטמן .  אלישע : " נקווה לתיקו בדרבי "
 צילום ועריכת וידאו :  נועם אשל 
מכבי חיפה ספגה הערב  ( שבת )  את הפסדה השני העונה כשנכנעה בקופסא 1:0 למכבי נתניה .  שלו מנשה כבש את השער היחיד במשחק בדקה ה-69 והקפיץ את שתי התל אביביות ,  שייפגשו ביום שני לדרבי ויוכלו לצמק את הפער מהמוליכה .  
בצל שמחת הניצחון הגדול ,  במכבי נתניה עדיין נמצאים בעלטה לגבי העתיד .  הבעלים דניאל יאמר ,  נגדו הפגינו קומץ אוהדים לפני המשחק ,  לא הגיע למשחק ובמועדון מחכים למוצא פיו לגבי המשך דרכו בשנה הבאה .
 סוכנו של שלומי ארבייטמן ,  דודו דהאן ,  הגיע הערב לקופסה מלווה בנציג גנט ,  שעקב אחרי חלוץ חיפה .  הקבוצה הבלגית כבר עקבה אחרי ארבייטמן מספר פעמים השנה ואחרי שריקת הסיום הפגיש דהאן בין החלוץ לבין נציג גנט .  מעבר לכך לא דובר על שום דבר שקשור במעבר ,  אך ידוע שארבייטמן מעוניין לצאת בסוף העונה לאירופה .  דהאן מייצג גם את בירם כיאל ומוחמד גדיר ,  שנמצאים גם הם תחת זכוכית מגדלת של מספר מועדונים בבלגיה .  
שחקני מכבי חיפה נראו שפופים בחדר ההלבשה ,  אך אף אחד לא שוחח על המשחק . " כל מה שעשינו במשחק הזה לא הלך לנו ",  אמר שחקן בקבוצה בסיום . " לא קרה הרבה פעמים העונה שגם יניב קטן וגם החלוצים מגיעים למצבים ולא כובשים .  בדרך כלל אנחנו מנצלים לפחות חצי מהמצבים ,  אבל היום לא הצלחנו .  האווירה הייתה קשה ועכשיו נחזיק אצבעות לתיקו בדרבי ".  
מכבי חיפה שיחקה לא רע ויצרה שלל מצבים ,  במיוחד במחצית הראשונה ,  אך נתקלה ביום גדול של אריסטיד זוגבו וסבלה מההחמצות . " אני מאוכזב מאוד מההפסד ,  אבל חושב שלא ניצלנו את ההזדמנויות הטובות שהיו לנו ",  סיכם אלישע לוי . " נתניה ניצלו טוב את המגרש ,  צמצמו את השטח ומגיע להם כל הכבוד .  היו לנו הזדמנויות מספיק נוחות שלא ניצלנו ,  וכך אי אפשר לנצח .  היינו צריכים לבוא ,  להתרכז בעצמנו ולא ניצחנו .  הדרבי לא קשור אלינו ,  אבל באופן טבעי תיקו יהיה הדבר הכי טוב ". 
עוד הוסיף מאמן מכבי חיפה : " צריך לעשות את הדברים שעשינו קודם .  נחזור הביתה ,  נתארגן וננסה לחזור למה שעשינו טוב .  מסיללה חשוב בכל מצב ,  לא רק היום ,  אבל מה לעשות שלפעמים מפספספים משחקים בגלל צהובים או פציעות .  גם בלעדיו היו לנו הרבה דקות טובות ,  היינו צריכים להבקיע ולא עשינו זאת ". 
הקפטן יניב קטן הוסיף : " הגענו להמון מצבים ,  אבל לא ניצלנו אותם .  החמצנו והפסדנו .  אני לא חושב שהיה לנו משחק גרוע .  בחצי הראשון הגענו לחמישה-שישה מצבים ואם היינו מנצלים חצי מהם ,  היינו מנצחים .  זה בהחלט לא משחק גרוע .  אנחנו ממשיכים להתנהג כרגיל ,  כמו אחרי ניצחונות .  הפסדים קורים בכדורגל ,  כל הכבוד לנתניה .  גם אחרי שניצחנו בטדי אמרנו שהליגה פתוחה .  אנחנו עם היד על הדופק .  כל הכבוד לקהל על מה שהם עושים בשבילנו ". 
במכבי חיפה החמיאו בסיום המשחק לשחקני מכבי נתניה וציינו לטובה את ביוואן פרנסמן ,  שכפי שכבר פורסם נמצא על הכוונת של הירוקים לקראת העונה הבאה .  גורם בחיפה אמר לאחר המשחק : " הוא היה השחקן הטוב בנתניה וזה מוסיף לו נקודות .  לא נעסוק בעונה הבאה לפני שנסיים את המשימות בליגה ".  
ליאור רפאלוב עלה לשחק למרות כאבים ברגלו ואף קיבל זריקה לפני המשחק .  השחקן ביקש לעלות לשחק ואף השלים 90 דקות .  בדקה ה-21 התרחש במגרש עימות בינו לבין רביד גזל .  קשר נתניה סינן מספר מילים לעבר רפאלוב שקילל אותו בתגובה .
 במכבי נתניה חגגו ניצחון גדול ועלייה למקום השישי ,  שמוביל לפלייאוף העליון .  זו הייתה השנה הרביעית ברציפות שהיהלומים גוברים על מכבי חיפה בקופסא .  ראובן עטר ,  מאמן מכבי נתניה ,  נטש לרגע את החגיגות עם שחקניו בחדר ההלבשה ואמר : " אף אחת לא הצליחה לעצור את מכבי חיפה ,  כל הקבוצות באות מולה ופוחדות לא לקבל תבוסה .  כל קבוצה מסתגרת מול חיפה ומחכה לקבל את השער .  אמרתי לשחקנים שזה המתכון שלנו להיום ,  שאם לא ניזום ולא נעז ,  אז תהיה לנו בעיה .  כדי לנצח את מכבי חיפה השחקנים היו חייבים להיות מחויבים וממושמעים ,  וזה מה שהם עשו ".  
עטר הוסיף : " חיפה הגיעה לשניים-שלושה מצבים במשחק שלם וזה המחמאה הכי גדולה עבורנו .  הדרך שלנו נכונה ,  עם בניית קבוצה טובה על שלד של צעירים מקומיים ,  וזה מה שהוביל גם לניצחונות הביתיים .  אנחנו שמחים שהתייצבנו במקום בו אנחנו ראויים להיות אחרי פתיחה לא טובה של העונה .  אין ספק שזו הרגשה נפלאה לנצח את מכבי חיפה הדורסת ". 
המאמן התייחס גם לקפטן שלו ,  אלמוג כהן ,  שהיה אחד המצטיינים במשחק : " אלמוג נותן הכל בכל שבוע ,  הכוח שלו הוא בהבנת המשחק .  הוא עושה הכל ,  אני מאחל לו בהצלחה במידה שיעבור לליגה הגרמנית .  יהיה לנו קשה למצוא לו מחליף ,  אבל נעבוד על זה ".  על סוגיית דניאל יאמר אמר המאמן : " אשמח אם דני יישאר בקבוצה ,  אני מאוד אוהב אותו וחושב שהוא חשוב ויקר לקבוצה .  הייתי רוצה לראות אותו כאן היום ,  צריך לעודד אותו להישאר .  אני חושב שהוא ראה את המשחק וראה את מה שהוא שאף לו כשנכנס לקבוצה ". 
אלמוג כהן ,  שבילה מספר ימים באמצע השבוע החולף בנירנברג במדיה חתם על חוזה לשלוש שנים החל מהעונה הבאה ,  אמר : " עד סוף השנה אני אתן את כולי לנתניה .  אני עוקב אחרי נירנברג ואני מאוד אשמח אם הם יישארו בליגה הראשונה ,  אבל עכשיו הראש שלי בנתניה .  לא רצינו לדבר על זה ,  אבל ראובן החדיר לנו לאורך כל השבוע שאפשרי לנצח את חיפה והאמנו ". 

עטר : " נפלא לנצח את חיפה הדורסת "
 מאמן נתניה חגג ניצחון יוקרתי .  פרנסמן הרשים את אנשי חיפה .  נציג של גנט עקב אחר ארבייטמן .  אלישע : " נקווה לתיקו בדרבי "
 
