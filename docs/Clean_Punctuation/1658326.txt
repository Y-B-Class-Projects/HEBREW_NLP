ליגת האלופות :  ארסנל וברצלונה נפרדו ב-2:2
הקטלאנים הוליכו 0:2 באמירויות ,  אבל התותחנים ביצעו קאמבק ,  כשפברגאס כבש לרשת קבוצת נעוריו .  0:1 לאינטר על צסק"א
אין יותר מדי מקרים בהם משחק כדורגל עונה על הררי הציפיות שתלו בו .  זה מה שהיה הערב  ( רביעי )  כשארסנל אירחה את ברצלונה .  אלופת אירופה הייתה טובה יותר ברוב דקות המשחק ואף הוליכה בשני שערים ,  אבל ארסנל ביצעה קאמבק הירואי ואיזנה ל-2:2 ,  כשססק פברגאס הבקיע בפנדל לרשת קבוצת נעוריו וזאת לאחר שקיבל צהוב שימנע ממנו להשתתף בגומלין .  תיירי הנרי ,  ששיחק רק רבע שעה ,  יכול להתנחם בתשואות הרמות להן זכה מהאוהדים .  רבע הגמר השני ,  כצפוי ,  הלהיב הרבה פחות ,  כשאינטר הסתפקה ב-0:1 קטן כדי לגבור על צסק"א מוסקבה בסן סירו .
 לפני המשחק דובר רבות על הפיקנטריה סביב חזרתו של תיירי הנרי ללונדון והמפגש בין ססק פברגאס לחברים עימם גדל בנוער של ברצלונה .  גם על האיכויות ההתקפיות של שתי הקבוצות לא הפסיקו ללהג לקראת שחזור גמר 2006 ,  ואת כל זה קיבלנו בריבית דריבית .  ברצלונה הציגה יכולת נפלאה ברבע השעה הראשונה ,  שלטה לחלוטין ובסופו של דבר השיגה את שערי החוץ שלה מצמד של זלאטן איברהימוביץ' בפתיחת המחצית השנייה ,  אבל ארסנל לא אמרה נואש .  התותחנים יצאו מההלם בעקבות השערים והצהוב של ססק פברגאס ,  צימקו מרגלי המחליף תיאו וולקוט והשיגו את השוויון מפנדל של ססק לקראת הסיום .  2:2 גדול שמגביר את התיאבון לקראת הגומלין ,  אפילו אצל הנרי ששיחק רק רבע שעה .  הקטלאנים רשמו בפתיחה את הדקות הטובות ביותר שלהם ב-2010 ,  אבל נעצרו דווקא אצל מי שנחשב לנקודת התורפה של ארסנל - מנואל אלמוניה .  השוער הספרדי בן ה-32 ,  שמושמץ מדי שבוע על ידי אוהדי הקבוצה ,  מנע שערים בטוחים מלאונל מסי ,  זלאטן איברהימוביץ' וצ'אבי ,  והחזיק את התותחנים עד שחבריו יצאו מההלם .  בהפסקה ,  כאמור ,  כנראה אלמוניה התבשם מהצלחתו ,  ובחלוף חצי דקה הוציא כדור מהרשת אחרי יציאה רעה שלו והקשתה של זלאטן מעליו .  
צ'אבי הנפלא סידר לחברו השבדי את השני בדקה ה-59 ובארסה כבר הריחה את ניצחון החוץ המרשים ,  אבל אז התעוררו שחקניו של ארסן ונגר ואיזנו משערים של וולקוט  ( 69 )  ופברגאס בפנדל  ( 85 )  .  לקראת הגומלין בקאמפ נואו יודע ונגר שהוא ייאלץ להסתדר ללא פברגאס המוצהב שאף נפצע ,  כשגם וויליאם גאלאס ואנדריי ארשבין הדאיגו עם פציעות .  בצד השני ,  קרלס פויול הורחק ושותפו למרכז ההגנה ,  ג'רארד פיקה ,  ייעדר בגלל צהובים .  
דקה 2 :  בוסקטס הגיע ראשון לכדור קרן ובעט טוב בין כל השחקנים ,  אך אלמוניה הגיב בזמן ומנע שער .
 דקה 6 :  מסי תעתע שני שחקני הגנה של ארסנל ,  אבל בעט ישירות לרגליו של אלמוניה .  ההתקפה של בארסה נמשכה עם כדור רוחב של אלבס ,  וזלאטן החופשי החמיץ ברשלנות מחמישה מטרים ,  כאשר השופט לא הבחין כי הוא בעמדדת נבדל .
 דקה 14 :  מטווח על שערו של אלמוניה ,  שנותן הצגה וסותם לא מעט פיות .  בפעם הראשונה זלאטן החמיץ ,  אחר כך השוער הספרדי עצר בגופו בצורה נפלאה את צ'אבי שנותר לבדו מולו וגם הבעיטה של אלבס לא נכנסה .  
דקה 23 :  גם ארסנל הגיעה למשחק .  נאסרי פרץ בשמאל וסובב כדור נהדר מקצה הרחבה ,  סמוך לקורה .
 דקה 44 :  פברגאס ,  שעלה רק לאחר שעבר מבחן כשירות ,  לא ישחק בגומלין בגלל צהוב מיותר אחרי פגיעה בבוסקטס .  ארסנל נאלצת לבצע חילוף כפוי שני ,  כשדנילסון החליף את גאלאס הפצוע וסונג עבר לתפקד כבלם .
 דקה 46 :  גול !  פחות מחצי דקה לאחר ההפסקה ,  והנסיך אלמוניה הפך לצפרדע .  השוער יצא בצורה גרועה משערו ,  וזלאטן הקפיץ מעליו בקלות ורץ לחגוג את שער החוץ היקר אחרי שתי החמצות מזעזעות .  0:1 לברצלונה .
 דקה 53 :  קלישי דהר באגף שמאל והגביה כדור מצוין למרכז הרחבה ,  בנדטנר נגח חזק וראה את ואלדס הודף נהדר .
 דקה 59 :  גול !  צ'אבי שלח בכדור עומק נפלא את זלאטן ,  שהמתין לרגע ומ-12 מטרים הניף את רגל ימין והרעיד את הרשת העליונה .  0:2 גדול של ברצלונה .
 דקה 69 :  גול !  בנדטנר זיהה את וולקוט פורץ בימין ומסר לו ,  המחליף הקדים את מקסוול ובעט כדור שעבר בין ידיו של ואלדס וחדר פנימה .  ארסנל מצמקת ל-1:2 .
 דקה 76 :  צ'אבי שלח בכדור נהדר את מסי ,  אבל הארגנטינאי בעט מזווית אלכסונית ונבלם אצל אלמוניה .
 דקה 85 :  גול !  בנדטנר הוריד בראשו לפברגאס ,  שנדחף על ידי פויול .  השופט בוסאקה שלף אדום לקפטן בארסה והצביע על הנקודה .  פברגאס לקח אחריות וכבש לרשת קבוצת נעוריו .  קאמבק נפלא של ארסנל ,  2:2 .
 הרכב ארסנל :  מנואל אלמוניה ,  בקארי סאניה  ( תיאו וולקוט ,  66 )  ,  וויליאם גאלאס  ( נפצע - דנילסון ,  45 )  ,  תומאס ורמאלן ,  גאל קלישי ,  אלכסנדר סונג ,  וסיריקי אבו דיאבי ,  ססק פברגאס ,  סמיר נאסרי ,  אנדריי ארשבין  ( נפצע - עמנואל אבואה ,  27 )  ,  ניקלאס בנדטנר .
 הרכב ברצלונה :  ויקטור ואלדס ,  דני אלבס ,  ג'רארד פיקה ,  קרלס פויול  ( הורחק ,  85 )  ,  מקסוול ,  סרג'י בוסקטס ,  סיידו קייטה ,  צ'אבי ,  פדרו ,  לאונל מסי  ( גבריאל מיליטו ,  86 )  ,  זלאטן איברהימוביץ'  ( תיירי הנרי ,  76 )  .
 אז איך יגדיר ז'וזה מוריניו את המשחק הזה של קבוצתו ?  אחרי תקופה איומה ונוראה בליגה ,  ומצד שני עם הזיכרונות האירופיים הטובים מהניצחון בסטמפורד ברידג' ,  אינטר לא הציגה יכולת מרשימה במיוחד ,  אך השיגה את השער המיוחל וניצחה 0:1 את צסק"א מוסקבה העיקשת .  הנראזורי לא הופיעו למחצית הראשונה ,  אבל לאחר ההפסקה הפעילו לחץ על שערו של איגור אקיפנייב והבקיעו מרגלי דייגו מיליטו כדי לצאת לגומלין במוסקבה בשבוע הבא עם יתרון קל .
 באיטליה יש הטוענים כי מוריניו פיתח אובססיה לליגת האלופות - לא מפתיע כשגם לבוס שלו יש מחלה דומה .  כך ,  אינטר מגמגמת בליגה והחזירה למאבק האליפות את רומא ומילאן ,  אך באירופה היא עושה את העבודה ,  גם ללא תצוגות יוצאות דופן .  צסק"א ,  שהגיעה טרודה מפיגועי הטרור במוסקבה ,  ידעה שאין לה מה להפסיד כשהיא במעמד השיא שלה במפעל לראשונה זה 17 שנים .  הרוסים עמדו טוב לאורך 65 דקות ,  עד שהברקה אחת של מיליטו תפסה אותם לא מוכנים .  אינטר עושה עבודה חלקית לקראת חצי גמר ראשון מאז 2003 ,  אבל בניגוד לתחזיות שדיברו על הגרלה נוחה - קל זה לא היה ולא יהיה גם בשבוע הבא .
 דקה 22 :  אחרי דקות של לחץ מתון ,  אינטר סיכנה את השער עם בעיטה טובה של פאנדב מ-20 מטרים ,  אך הכדור חלף מעט מעל השער .
 דקה 55 :  אלדונין הפציץ מחוץ לרחבה ,  ז'וליו סזאר התעופף והדף לקרן .
 דקה 60 :  קמביאסו מצא את סטנקוביץ' ברחבה ,  אך הסרבי הסתבך ברגליו ובעט חלש לידיים של אקינפייב .
 דקה 64 :  פאנדב בעט כדור טוב מקצה הרחבה ,  אקינפייב הצליח להדוף .
 דקה 65 :  גול !  הלחץ של אינטר נשא פרי .  סניידר מצא את מיליטו ,  שהשתחרר מהשמירה ומ-17 מטרים בעט מדויק אל הפינה של אקינפייב .  0:1 לאינטר .
 דקה 71 :  פאנדב עבר את השוער וכבר רץ לחגוג את השני ,  אבל אלכסיי ברזוצקי ניקה מהקו בגלישה נהדרת .
 דקה 84 :  סניידר קיבל כדור מצוין מאטו ,  אך הבעיטה האלכסונית והשטוחה שלו מצאה את הרשת החיצונית בלבד .  
הרכב אינטר :  ז'וליו סזאר ,  מייקון ,  וולטר סמואל ,  מרקו מטראצי ,  חאבייר זאנטי ,  אסטבן קמביאסו ,  דיאן סטנקוביץ' ,  ווסלי סניידר ,  גוראן פאנדב  ( מקדונלד מאריגה ,  90 )  ,  סמואל אטו ,  דייגו מיליטו .
 הרכב צסק"א מוסקבה :  איגור אקינפייב ,  ואסילי ברזוצקי ,  סרגיי איגנשביץ ,  אלכסיי ברזוצקי ,  גאורגי שניקוב ,  יבגני אלדונין  ( אלביר רחימיץ' ,  76 )  ,  דייוידס סמבראס ,  פאבל ממאייב  ( מארק גונזאלס ,  73 )  ,  קייסוקה הונדה  ( אלן דזאגוייב ,  69 )  ,  מילוש קראסיץ' ,  תומאש נסיד .
 
ליגת האלופות :  ארסנל וברצלונה נפרדו ב-2:2
הקטלאנים הוליכו 0:2 באמירויות ,  אבל התותחנים ביצעו קאמבק ,  כשפברגאס כבש לרשת קבוצת נעוריו .  0:1 לאינטר על צסק"א

