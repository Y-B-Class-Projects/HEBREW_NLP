ח"כ פינס התפטר : " העבודה איבדה את דרכה "
 ח"כ פינס ,  אחד מארבעת מורדי העבודה ,  הודיע בצהריים במסיבת עיתונאים בכנסת כי הוא פורש מהחיים הפוליטים ,  לאחר 13 שנים בהם כיהן כחבר כנסת . " זהו לא צעד שעשיתי בלב קל ,  מפלגת העבודה איבדה את דרכה ואין באפשרותי להמשיך ולהשפיע "
  ( ערוץ הכנסת ) 
חבר הכנסת אופיר פינס  ( העבודה )  הודיע בצהרים  ( חמישי )  כי הוא פורש מהחיים הפוליטים ומתפטר מהכנסת .  לפני כן הוא נפגש עם יו"ר הכנסת רובי ריבלין ,  והפקיד בידיו מכתב התפטרות מהכנסת .  
בנאומו בכנסת אמר פינס כי  " זהו צעד לא קל ,  ואיינני חש שמחה או הקלה .  ההפך הוא הנכון .  לבי כבד עליי .  לפני למעלה מ-30 שנה הצטרפתי למפלגת העבודה ,  בעת שהצטרפות של צעירים למפלגה לא הייתה דבר פופולרי במיוחד .  הצטרפתי למפלגה בחרדת קודש .  חשתי גאווה להיות חלק ,  גם אם שולי ,  ממפלגה שעשתה היסטוריה והנהיגה את העם .  גם היום אני מאמין שהפוליטיקה היא המקום שבו ניתן להשפיע על האומה ולדאוג לרווחת הדורות הבאים .  אין מקום ראוי מהכנסת לתרומה של ממש בתחום הציבורי ".  
פינס אמר כי  " אילו האמנתי שנותרה לי יכולת אמיתית להשפיע הייתי נשאר בכנסת וממשיך להיאבק ,  כפי שעשיתי לאורך כל שנות שליחותי .  ואמנם הנסיבות הפוליטיות הבלתי אפשריות שנוצרו הביאו אותי למסקנה שאינני יכול להשפיע יותר כחבר כנסת בכנסת ישראל ". 
פינס תקף את מפלגת העבודה ואמר כי  " מאז נצחונו של רבין והמהפך בשנת 1992 מפלגת העבודה איבדה את דרכה וערכיה .  מ-44 מנדטים בשנת 92' שבזכותם זכינו להוביל את המדינה נותרו 13 בלבד בכנסת הנוכחית .  איבדנו 31 מנדטים .  70% מכוחנו .  איבדנו את אמונו של למעלה מרבע העם .  התדרדרנו למצב שהעבודה הרביעית בגודלה .  ולמרות הכל לא עושים חשבון נפש ושועטים לכל קואליציה .  הממשלה והעבודה זנחו את הערכים הבסיסיים ביותר .  בדרך להישרדות כל האמצעים כשרים ".  פינס פנה לחברים במפלגת העבודה ואמר  " מהי הדרך הזו שאתם מובילים ?  על אילו ערכים אתם נלחמים ?  מה שיקמתם לאחרונה פרט ללגיטימציה של נתניהו וליברמן ?  ". 
פינס סיכם ואמר כי  " לכל איש ציבור צריכים להיות קוים אדומים .  אסור שההישרדות הפוליטית תהיה בכל מחיר .  עבורי הפוליטיקה היא לא בכל מחיר .  בשנה האחרונה פעלתי בדרך לנסות להוות אלטרנטיבה אך לצערי הדבר לא הסתייע והגעתי למסקנה שלא יסתייע גם בהמשך .  קראו לנו המורדים  אני מעולם לא מרדתי .  המפלגה מרדה בערכיה ובבוחריה .  אנחנו נאמנים לדרכה של המפלגה .  ויתרנו על תפקידים ושררה על מנת להמשיך ולייצג חלקים כל כך נרחבים בעם שמצאו עצמם ללא מפלגה .  אם זה נקרא מרד אני מורד גאה ". 
מורדי העבודה חברי הכנסת יולי תמיר ,  עמיר פרץ ואיתן כבל הביעו צער על הודעת ההתפטרות של ח"כ אופיר פינס . " פרישתו של פינס היא אבידה לתנועת העבודה ולכנסת .  אופיר היה שותף בכיר במאבק על דמותה של תנועת העבודה וגם אחרי פרישתו לא פג הצורך לחדש את תנועת העבודה ". 
גם בארגון מגמה ירוקה הביעו אכזבה מהחלטתו של ח"כ פינס ואמרו כי  " פינס היה מנושאי הדגל של המאבק הסביבתי בישראל .  אנו מאבדים שותף משמעותי לעשייה ומקווים לראותו צועד לצדנו בהמשך ,  גם בפעילות חוץ פרלמנטרית ". 
אופיר פינס מכהן כחבר כנסת כבר למעלה מ-13 שנה .  הוא נבחר לראשונה כחבר כנסת בכנסת ה-14 בשנת 1996 וכיהן כשר הפנים בממשלה ה-30 וכשר המדע ,  התרבות והספורט בממשלה ה-31 .  בשנת 2006 התפטר פינס מהממשלה במחאה על הצטרפות סיעת ישראל ביתנו לקואליציה ועל מינויו של אביגדור ליברמן לשר .
 בפריימריז של מפלגת העבודה בדצמבר 2008 ,  הגיע פינס למקום השני ברשימה הארצית ומוקם במקום השלישי ברשימת המפלגה לכנסת ה-18 .  פינס ,  יחד עם עמיר פרץ ,  יולי תמיר ואיתן כבל ,  היה חבר בסיעת  " המורדים "  במפלגת העבודה שהתנגדו להצטרפות המפלגה לממשלתו של נתניהו .  
פרישתו של פינס ככל הנראה שמה קץ לאפשרות שיתפלגו ממפלגת העבודה ,  משום שבמקום פינס צפויה להיכנס לכנסת הבאה בתור ברשימת העבודה ,  ד"ר עינת וילף ,  הנחשבת למקורבת ליו"ר המפלגה אהוד ברק .
 על יו"ר מפלגתו אהוד ברק אמר פינס לאחרונה כי  " מדהים כיצד אדם עם ניסיון רע מתהדר בכישלונות כביתרון .  אסור למפלגה להתפשר על מנהיגות שנכשלה ". 

ח"כ פינס התפטר : " העבודה איבדה את דרכה "
 ח"כ פינס ,  אחד מארבעת מורדי העבודה ,  הודיע בצהריים במסיבת עיתונאים בכנסת כי הוא פורש מהחיים הפוליטים ,  לאחר 13 שנים בהם כיהן כחבר כנסת . " זהו לא צעד שעשיתי בלב קל ,  מפלגת העבודה איבדה את דרכה ואין באפשרותי להמשיך ולהשפיע "
 
