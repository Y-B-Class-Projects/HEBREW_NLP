הולך לאבדון :  על הסרט  " עוד אני הולך "
" עוד אני הולך "  של יקי יושע הוא סרט בלתי נסבל של אחד היוצרים המעניינים והמקוריים שידע הקולנוע הישראלי .  אפשר רק לקוות שזה כישלון בדרך להצלחה
יקי יושע תמיד היה אנטי .  כבר בגיל 21 - הרבה לפני התקופה הנוכחית שבה כל ילד קונה מצלמת HD ומתחיל להפציץ את היוטיוב ביצירות מופת - יושע עשה את הסרט הראשון של יפי הנפש ,  כלומר השמאלנים ,  בשם  " שלום ,  תפילת הדרך "  ודיבר בו על כך שישראל לא יכולה להמשיך להתקיים כחברה מיליטריסטית .  ב-1972 ,  שנה לפני השבר של מלחמת יום כיפור ,  העניין דרש תעוזה .  
כמעט ארבעים שנה אחרי הסרט ההוא ,  יושע ממשיך בגישה השלילית כלפי המדינה ומוסדותיה ,  וייאמר לזכותו שגם הפעם זה קורה בתקופה לא קלה עבור אמנים ביקורתיים . " עוד אני הולך "  החדש שלו הוא סרט שחור משחור ,  מחניק מרוב האומללות האנושית המוצגת בו ,  ומציג תמונה עגומה של מדינה החולה במחלה ממארת .  תמונת העולם של יושע מודל 2010 היא כל כך מזעזעת ומדכאת בתעוזתה וחוצפתה ,  שהעובדה שלא הניבה מתוכה סרט טוב יותר מעוררת צער .
 פעם ,  בתחילת דרכו כקולנוען ,  יקי יושע הצליח להתפלש בזוהמה של הקיום האנושי ,  אבל גם להתעלות ממנה אל הנשגב .  הוא עשה את זה היטב ב"סוסעץ "   ( 78' )  ו"העיט "   ( 81' )  ,  שני עיבודים מרשימים ליורם קניוק .  שתי היצירות האלה לא מספיק מוכרות היום ,  אבל בזמנו הן התקבלו לפסטיבל קאן ואיפשרו ליושע לגעת בקריירה בינלאומית .  
בדומה לבן דורו אבי נשר ,  בשלב מסוים יושע מאס בתעשיית הסרטים המקומית הדלילה של שנות השמונים וחתך להוליווד .  כמו נשר ,  גם יושע לא הצליח לפרוץ את תקרת הזכוכית למיינסטרים ההוליוודי ופסגת הישגיו בפרק הזה הוא מותחן אירוטי שולי בכיכובה של שאנון טוויד .  גם נשר וגם יושע חזרו לארץ בשנות התשעים ,  וכאן מתחיל ההבדל .  נשר הצליח להמציא את עצמו מחדש במערכת הנוכחית של הקולנוע הישראלי ,  והפך למלך הקופות עם סרטי מיינסטרים כמו  " סוף העולם שמאלה ",   " הסודות "  ו"פעם הייתי ".  יושע מצא את עצמו במשבצת האאוטסיידר ,  עשה כמה דרמות טלוויזיה וסדרות שלא ממש נצרבו בתודעה ורק עכשיו הצליח לרקוח פיצ'ר .
 דבר אחד צריך להגיד לטובת  " עוד אני הולך "  וזה שהסרט מרגיש אותנטי .  אולי לא בייצוג מציאות פיזית כלשהי ,  אלא בעובדה שמדובר במעשה ידי יוצר שמקיא על המסך את מה שמבעבע בתוך הנשמה שלו ,  בלי לדפוק חשבון לעצמו ולצופים .  רוב הזמן הסרט הזה הוא הזיה מוחלטת ,  סוג של טריפ רע .  מדובר בהצצה לתוך נפש מיוסרת ,  נטולת אחיזה בעולם הזה ,  שמביעה כאן כאב אינסופי וחוסר אונים .  העלילה מקוטעת ,  וכך גם הדמויות ;  שום דבר אינו מצטבר למבנה אמנותי מסודר ועקבי ;  ושחקן מצוין כמו דני גבע נראה כמגשש בחשיכה בתפקיד הראשי המופרך למדי .  
גבע מגלם את מיקי ,  בוגר סיירת מטכ"ל והשב"כ ,  שהוא מכור להימורים ,  נשוי לאלכוהוליסטית  ( נינה קוטלר )  ,  מזיין מהצד זונה נוצרייה  ( מרינה שויף )  ומתיידד עם ילד ערבי חמוד  ( אלא מה ,  בכל זאת סרט שמאלני ,  לא ?  )  .  בשלב מסוים מיקי נקלע לחובות עתק בקזינו ונאלץ לברוח מנושיו ,  שהם במקרה חבריו לשעבר ליחידה .
" עוד אני הולך "  הוא לא סרט טוב ,  כי יקי יושע לא הצליח לעצב בו עולם אמנותי בעל עומק ,  עקביות ואמינות .  הסרט מכוער ,  נטול ניואנסים ,  כבד וכמעט בלתי נסבל לצפייה ,  והוא לא משכיל לפצות על כך בתובנות פילוסופיות או תחכום עלילתי .  מצד שני ,  מדובר ביצירה של אחד היוצרים המעניינים והמקוריים שפעלו בקולנוע הישראלי ,  שלא איבד את היכולת להדריך שחקנים ולהניע את המצלמה במיומנות ,  וסגנונו האישי ניכר על המסך בכל רגע ורגע .  לכן התקווה שלי היא ש"עוד אני הולך "  הוא נסיון כושל ולגיטימי בדרך לסרטים טובים ומשמעותיים יותר .
 
הולך לאבדון :  על הסרט  " עוד אני הולך "
" עוד אני הולך "  של יקי יושע הוא סרט בלתי נסבל של אחד היוצרים המעניינים והמקוריים שידע הקולנוע הישראלי .  אפשר רק לקוות שזה כישלון בדרך להצלחה

