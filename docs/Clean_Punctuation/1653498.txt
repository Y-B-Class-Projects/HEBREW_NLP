דיאלוגים מהוואגינה
שבוע אחרי שהסתיימה העונה השנייה של  " הכל דבש "  בקול דממה דקה ,  תובעת לילך וולך את עלבונה של האישה האמיתית הראשונה בטלוויזיה שלנו ,  יעל פוליאקוב
דמיינו לעצמכם ארבע נשים יפות ,  מצליחות ורווקות בעיר הגדולה .  דמיינו שאחת מהן היא קוגרית לוהטת שלא מתנצלת על המיניות המתפרצת שלה ושאחרת לוהטת לא פחות ואפילו מספרת על כך בטור משלה בעיתון .  דמיינו שיש בחבורה גם חברה בתולית אבל סקסית ,  ועוד חברה קרייריסטית שנונה וקרירה אבל גם סקסית .  
ועכשיו  דמיינו שהן סימה ,  אוסי ,  מיכל ושולי מקריית אונו .  מבאס ,  אה ? 
לא בהכרח .  אבל מה שמגיע בריח של אמריקה לא מתיישב לנו טוב עם ריח ה"שכנעתי אותה בעדינות "  שיש על הידיים המסבנות של האישה הישראלית שמעטרת את מסכי הטלוויזיה שלנו .  הישראלית של המסך הקטן היא מציקנית או דתייה או מסרסת .  היא נואשת לזוגיות ו/או תלותית וקוטרית .  ואם היא צעירה תל אביבית ,  אז היא תהיה מין מעופפת כזו ,  כאילו חיננית אבל למעשה ערפדית תשומת לב שמסרבת להתבגר .
 הצרה היא שמעבר לכך שזה לא מחמיא ,  זה גם משעמם .  מאוד .  אבל מישהו מאמין שם ,  במשרדים הממוזגים שקובעים את סדר היום הטלוויזיוני שלנו ,  שנשים ישראליות מייצגות ואמינות הן נשות הקוטג' הישראלי שמכורות לפלטפורמות ,  טריקו מהוה ו'בימבה' חדישה לילד .  אם הן לא נשות משפחה ,  אז הן צעירות בעלות חיתוך דיבור דוחה ,  שכאילו מסובבות גברים על האצבע הקטנה אבל למעשה בעלות נשמה יתרה של מוסכניק מחיל חימוש .
 חישבו ,  למשל ,  על  " החיים זה לא הכל ".  האם אלו לא ליאורה ותיקי שמדברות אליכם את  " קרובים קרובים "  ממרחק של כמעט שלושה עשורים רק בפחות חינניות ?  אותה ביתיות ,  אותה א-מיניות ,  אותה מיושנות .  חישבו גם על נשות הפלקט של  " נשות הטייסים ".  הזוהר המפוקפק שלהן מעוגן בהיותן מניפולטיביות ,  נצלניות ו/או נזקקות לחסדי זרים/גברים שיגוננו עליהן מפני העולם .
 שכן ,  בסופו של דבר ,  מה שאנחנו צורכים ברצון מנשים שמדברות אלינו מהמסך באמריקאית ,  זה לא מה שאנחנו מוכנים לקבל מנשות ארץ הקודש .  נשים אמריקאיות מזדיינות .  אפילו בשמחה ,  יש לומר .  נשים ישראליות ,  לעומת זאת ,  עושות אהבה במקרה הטוב וג'סטה במקרה רע .  לפחות אם לשפוט על פי המסך הקטן .
 יחד עם זאת ,  יש לנו גם כמה אמהות טיפוס שונות מאלה שהורגלנו בהן .  הן מעטות ,  אך יש לקוות שהן יתרבו .  פורצת הדרך היתה דנה מודן .  ב"אהבה זה כואב "  היא גילמה דמות עגולה ,  חסרת טאקט ובעלת מערכת שיקול דעת מזגזגת אבל עדיין מקסימה ונוגעת ללב ,  וזה הרבה יותר ממה שאפשר לומר על רוב הנשים הטלוויזיוניות ,  כולל אלו שאינן משחקות דמות אלא סתם מגישות את  " אודטה ". 
אך הראשונה שבאמת הביאה אישה ישראלית אמיתית למרקע שלנו היא יעל פוליאקוב של  " הכל דבש "   זו שמדברת עברית אבל חושבת גלובאליזציה .  ילצ'י היא לא מושלמת ,  רחוק מזה .  יש לה פה של מלח ,  גינונים של אוחצ'ה על ספידים ,  היא מספסרת בחיים ובמשפחה שלה ומתפתה לטיפוסים דוחים .  אבל לעומת הנשים האחרות שמקשטות לכם את המרקע ,  יש לה דופק והיא חיה ונושמת ומתלכלכת באמינות .
 גם דנה מודן  ( אם מניחים בצד את  " אבידות ומציאות "  שלא עמדה ברף הציפיות )  וגם יעל פוליאקוב הן הנשים החדשות של הטלוויזיה הישראלית .  הן לא מתוקתקות סטילטו כמו  " רווקה ,  30 ,  תל אביב "  ולא מוזנחת ומיואשת כמו  " נשואה ,  +3 ,  פרברים "   שתי אלה שנהגות באופן תדיר במוחם המפורמט של קברניטי הטלוויזיה .  והכי חשוב  הן גם לא קלישאה תלותית שזולגת מזרועו של הגיבור התורן בסדרת הגברים התורנית .  העובדה שהפריטה שלהן על נימי הנפש והעצבים שלנו מרגיזה את כל אוחזי השלטים למיניהם לא מבהירה אלא דבר אחד :  עד כמה אנחנו ,  ככלות הכול והקדמה ,  פרובינציאליים . " סקס והעיר הגדולה "?  שם ,  אצל השיקסע'ס המסופלסות מניו יורק אולי .  אבל אצלנו ?  מה פתאום .  אנחנו מעדיפים את בנות הטלוויזיה שלנו חסודות וצנועות .  עדיף בשביס .
" רביעיית רן ",   " פרשת השבוע ",   " אהבה זה כואב "   כולם הצליחו לרסק את הדימוי המעיק בעל הספקטרום הצר שעליו נעות הנשים בישראל .  כבר לא מדובר באישה המושלמת שגם עושה ספונג'ה וגם דואגת למאבק הדמוגרפי במו רחמה וגם לא בניג'סית פרידג'ידית שמצייצת  " מאמי "  כשהיא משפיטה את הבעל מפלבל העיניים שלה ;  אלא ,  מדובר בבחורה שאפשר להתאהב בה ,  לכעוס עליה וגם לפגוש אותה בסופרמרקט הקרוב לביתכם .  
אם להתייחס לדוגמא האחרונה שהצטרפה לקאדר   " הכל דבש "   יעל פוליאקוב הצליחה לכתוב בה אישה באופן נטול מאמץ ,  בלי לסחוט את דוושת השנינות ובלי להפוך אותה לקריקטורה מצועצעת .  אמנם ,  העונה השנייה של הסדרה לא היתה מושלמת .  היא זגזגה בין פרקים מצוינים לבין מטח רנדומלי של עלבונות במשפחה שהתואר  " לא מתפקדת "  הוא מחמאה מלטפת עבורה .  
אבל ,  עדיין ,  חשוב למקם את פוליאקוב כיוצרת ואת  " הכל דבש "  כמכלול בתוך הקונטקסט של העשייה הטלוויזיונית בישראל ולהתייחס אליהן כאל מי שצריכות להיות אבן דרך משמעותית עבור התעשייה המתחסדת הזו .  שכן ,  בין אם אהבתם ובין אם שנאתם את  " הכל דבש ",  פוליאקוב ריסקה בה כמעט באופן בלעדי את הדימוי הנשי המתוסרט של הסדר הקיים ובנתה מתוך ההריסות שלו דימוי אפשרי חדש .  
מכיוון שהתנועה בטלוויזיה הישראלית היא איטית ונבנית על הצטברות   " הכל דבש "  הצטרפה ל"אהבה זה כואב "  שהצטרפה אולי ל"פלורנטין ".  יכול להיות שעם קצת אומץ ומזל ועם עוד כמה יוצרות ויוצרים שלא מוכנים לשתף פעולה עם המנגנון המיושן ,  המרחק בין האישה הישראלית לדימוי הטלוויזיוני יתחיל סוף סוף להצטמצם .
 
דיאלוגים מהוואגינה
שבוע אחרי שהסתיימה העונה השנייה של  " הכל דבש "  בקול דממה דקה ,  תובעת לילך וולך את עלבונה של האישה האמיתית הראשונה בטלוויזיה שלנו ,  יעל פוליאקוב

