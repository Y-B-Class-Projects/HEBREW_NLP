ריקי בכר :  לברונפמן אין מושג מה קורה בדיסקונט 
נאבקים בבעלים
ריקי בכר ,  יו"ר הוועד הארצי של עובדי בנק דיסקונט ,  מוריד את הכפפות ותוקף את הבעלים .  אתמול ,  בכנס עובדים שהתקיים בתל אביב במקביל לשביתה שקיימו העובדים בכל סניפי הבנק בתמיכת ההסתדרות ,  הוא אמר : " משפחת ברונפמן ,  שרכשה את הבעלות בבנק דיסקונט לפני חמש שנים ,  אינה מתעניינת בבנק ;  היא לא משקיעה בו .  הייתי בין אלה שהביאו את מתיו ברונפמן לדיסקונט ,  אבל התברר שלאיש אין מושג מה קורה בבנק .  ברונפמן מפטר מתי שבא לו בצמרת הבנק .  הוא עוד ינסה להגיע אלינו ".  המאבק של עובדי דיסקונט ,  אמר בכר ,  הוא נגד המצב שבו מועסקים בו  " ערב רב של עובדים ",  החל בעובדי חברות חיצוניות  ( מיקור חוץ )  ועד לעובדים ארעיים ,  לצד עובדים קבועים .  יו"ר ההסתדרות ,  עופר עיני ,  שהופיע בכינוס ,  שיבח את הוועד על כך שהוא מנהל מאבק  " על עניין עקרוני - צירוף העובדים להסתדרות ".  הוא הודיע שההסתדרות לא תשלים מצב שבו בדיסקונט רבים הם  " עובדים סוג ב' ".  עם זאת ,  עיני הסביר כי מכיוון שמדובר במוסד פיננסי  " יש להיזהר שלא לשפוך את התינוק עם המים ".  חרף אווירת המשבר ,  ביומיים האחרונים חלה התקדמות במו"מ בין נציגי הוועד וההסתדרות לבין הנהלת דיסקונט .  ההנהלה מוכנה עקרונית לצירופם של כ-300 עובדי מיקור חוץ כעובדים מן המניין של הבנק ,  אך מספר זה אינו מספק את הוועד .  בבנק דיסקונט סירבו להגיב לדברים .
 
ריקי בכר :  לברונפמן אין מושג מה קורה בדיסקונט 
נאבקים בבעלים

