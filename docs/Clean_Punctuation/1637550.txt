שימו עליה עין 
לראש העין יש תוכניות גדולות - מרכזי מסחר חדישים ,  אמפי פתוח כמו בקיסריה ופרויקטים לבניית אלפי דירות חדשות .  עד כה הפוטנציאל של המקום לא מומש ,  אבל מדובר בהבטחה מעניינת
 >  >   " ראש העין מצויה כיום על אדן הזינוק לקראת עידן חדש ",  מצהיר ראש עיריית ראש העין משה סיני על גב מפה עירונית שמחולקת חינם בכניסה לבניין העירייה הישן והמוזנח משהו .  אם תשאלו רבים מבני עירו ,  תגלו שההצהרה הזו נכונה לכמעט כל נקודת זמן בעשור האחרון .  למעט פארק תעשייה חדש ומשגשג שנבנה בצפון מזרח העיר  ( שפיסית קרוב יותר לכפר קאסם )  ,  פוטנציאל הפיתוח שכולל בניית אלפי דירות חדשות עדיין לא מתממש .  סיור בראש העין חושף עיר מטופחת בעלת כמה שכונות ירוקות ונעימות על הגבעות שבמזרח העיר ,  אך בנייה חדשה - יוק .  עגורן בודד בשמי העיר - זה שבאתר הבנייה היחיד שבו בונים כיום דירות חדשות בראש העין - מסמל את קצב ההתפתחות בעיר כולה .  אלא ש-2010 ,  לפחות על פי הצהרות משרד הבינוי והשיכון ,  עתידה להיות שנת מהפך עבור ראש העין .  קרקעות לבניית 7,000 בתים צמודי קרקע ודירות עתידות לצאת לשיווק בחודשים הקרובים - חלקן ,  כך אומרים ,  במכרזים לפי שיטת מחיר למשתכן - קרי במחירים זולים ממחירי השוק .  מצודה עתיקה ואמפי פתוח ראש העיר סיני מספר גם הוא על השיווקים הגדולים - אם כי ,  לדבריו ,  אלה יתפרשו על פני שנים רבות : " בשנתיים הקרובות ישווקו קרקעות לבניית עד 2,500 דירות ובשש השנים שלאחר מכן קרקעות לבניית 6,000 דירות נוספות .  כל היתר ,  עד למספר של 13 אלף דירות ,  ישווקו עד 2030 .  הכוונה היא להוציא את הקרקעות בצורה מושכלת ,  תוך בנייה של תשתיות חדשות כמו כבישים ומערכות ביוב .  יש לנו גם תוכניות לחידוש מצודה עתיקה בקרבת העיר ובניית אמפי פתוח כמו בקיסריה ל-5,000 איש בשנים הקרובות ".  באחרונה אף חשף themarker כי קבוצת רכישה מקיימת משא ומתן מתקדם לרכישת קרקע רחבת היקף בצפון מערב העיר מידי חברה שבשליטת קובי מימון לבניית כ-1,000 דירות .  מימון זכה במכרז לרכישת הקרקע לפני כשנה ,  וזו כוללת גם שטחי מסחר ותעשייה ,  לרבות מתחם בתי קולנוע של 25 אולמות .  במידה שהמשא ומתן יבשיל בשבועות הקרובים לכדי הסכם מחייב ,  תהיה זו קבוצת הרכישה הגדולה ביותר שתנסה להתגבש בישראל והזרקורים צפויים לפנות מיד לעיר שמתקשה להשתחרר מהתדמית המיושנת .  מארגני קבוצת הרכישה ערים לעובדה שבשנים האחרונות ,  בעקבות עליית מחירי הדיור במרכז ,  עלו גם הביקושים למגורים בראש העין מצד קהלי יעד חדשים - זוגות צעירים מערי המרכז והשרון .  דירה חדשה של 4 חדרים בשטח של 107 מ"ר בעיר נמכרת כיום במחיר התחלתי של כמיליון שקל .  דירת 5 חדרים נמכרת במחיר התחלתי של כ-1.1 מיליון שקל .  נכון להיום מדובר במחירים הנמוכים ביותר בכל גוש דן והשרון .  גם חובבי הבתים צמודי הקרקע ימצאו כי ראש העין מאפשרת כיום לחלומם להתגשם במחירים נמוכים בהשוואה לכל הערים השכנות .  קוטג'ים זולים במיוחד באזורים הישנים של העיר במגרשים של 400-500 מ"ר נמכרים ב-1.3-1.6 מיליון שקל .  קוטג'ים טוריים בשכונות כמו גבעת סלע וגבעת דניה נמכרים ב-1.6-1.8 מיליון שקל ,  ואילו הווילות  ( על חצי דונם )  והבתים הדו משפחתיים  ( 450 מ"ר לכל יחידה )  בשכונת גבעת טל ובשכונה הצבאית יכולים להגיע למחירים של עד 2.3-2.4 מיליון שקל - מחירים נמוכים בהשוואה לנכסים דומים בערי מרכז הארץ . " זוגות צעירים מגיעים לגור כאן "  גיא  ( 37 )  עבר באחרונה לדירת 4 חדרים בעיר יחד עם משפחתו ,  לאחר חיפוש דירה שנמשך כמה חודשים בערים שונות .  יותר מכל היה זה המחיר ששיכנע אותו להגיע לראש העין : " יש אנשים שלא מבינים כלום לגבי המקום ,  ועדיין מביעים דעה שלילית לגביו .  עד עכשיו אנחנו מרוצים מהמעבר ,  וכמובן שלא ניתן להשוות שום מקום אחר מבחינת המחיר ".   " בשנתיים האחרונות רואים שינוי מסוים בעיר .  זוגות צעירים מאזורים רבים ,  כמו הוד השרון וכפר סבא וגם מרמת גן ופתח תקוה ,  באים לגור כאן ",  מספר זכיין רשת התיווך אנגלו סכסון בעיר ,  אורן מזרחי .  לדבריו ,  זוגות צעירים באזורים אלה הפנימו את הגאות במחירי הנדל"ן במרכז ובשרון ,  וכך הם הגיעו לראש העין .  יצוין כי הביקוש העולה למגורים בעיר ,  שהביא לכניסת 4,000 תושבים חדשים בחמש השנים האחרונות ,  הביא גם לעלייה חדה במחירים .  כך ,  למשל ,  דירת 4 חדרים חדשה ברחוב העצמאות נמכרה לפני חמש שנים בכ-570 אלף שקל וכיום מחירה נע סביב 1-1.05 מיליון שקל .  בפרויקט המגורים החדש  ( היחידי )  שבונה חברת אפרידר ברחוב העצמאות מספרים כי חלק גדול מרוכשי הדירות עד כה הם זוגות צעירים שמגיעים מאזור השרון ומערי המרכז .  אחד הגורמים שמסייעים למשיכת קהל זה הוא ההשקעה בחינוך .  בחודש האחרון זכתה ראש העין לקבל את פרס החינוך היישובי הארצי  ( יחד עם ארבעה יישובים נוספים )  ,  על שבלטה בהשקעה בחינוך וביצעה תוכניות ותהליכים ייחודיים וחדשניים בתחום .  מנגד ,  ראש העין זקוקה לשיפור משמעותי בכל הנוגע לשיפור הנגישות התחבורתית שלה למרכז - ולאזור תל אביב בפרט .  למי שנזקק לתחבורה ציבורית ,  מומלץ שלא לבנות על קווי האוטובוס שעוברים בעיר .  אלה מחברים אותה בעיקר לפתח תקווה .  נסיעה בקווים שמגיעים לתל אביב  ( 282 ו-250 של חברת דן )  אורכת יותר משעה .  מי שבונה על רכבת ישראל שתביא אותו לאחת התחנות בתל אביב ,  יגלה כי אמנם לא מדובר בנסיעה ארוכה  ( 24 דקות )  ,  אך התחנה הקרובה לראש העין נמצאת סמוך למחלף קסם ,  וההגעה לשם מחייבת נסיעה ברכב .  תושבי העיר שעובדים בתל אביב ומצוידים ברכב פרטי ,  יכולים לספר רבות על בעיית הפקקים של כביש 5 המוביל לתל אביב ,  בעיקר בשעות הבוקר .  עומסי תנועה קיימים בשעות אלה גם בכניסה לאזור התעשייה אפק .  חיסרון נוסף של העיר הוא היעדר מקומות בילוי ומסחר ,  והתושבים נאלצים להסתפק במרכזי הקניות הקטנים והשכונתיים הפזורים במספר נקודות בעיר : " מקומות בילוי זה באמת בעיה עבור הנוער .  אבל אם התוכניות יתממשו ,  גם זה יגיע .  מתי זה יקרה ?  זו כבר שאלה שקשה לענות עליה ",  אמר פקח חביב שפגשנו מחוץ לבניין העירייה .
 
שימו עליה עין 
לראש העין יש תוכניות גדולות - מרכזי מסחר חדישים ,  אמפי פתוח כמו בקיסריה ופרויקטים לבניית אלפי דירות חדשות .  עד כה הפוטנציאל של המקום לא מומש ,  אבל מדובר בהבטחה מעניינת

