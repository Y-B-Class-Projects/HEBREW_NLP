 " כמה זמן בריטי לא לקח גרנד סלאם ?  150 אלף שנה ?  "
 אחרי הניצחון המוחץ 2:6 ,  3:6 ,  2:6 על צונגה ,  רוג'ר פדרר התייחס לציפיות הגבוהות מאנדי מארי ,  יריבו על התואר במלבורן
רוג'ר פדרר העפיל הבוקר  ( שישי )  לגמר אליפות אוסטרליה עם ניצחון מוחץ 2:6 ,  3:6 ,  2:6 על ג'ו ווילפריד צונגה ,  וסידר לעצמו ולנו גמר מרתק מול אנדי מארי בעוד יומיים .  המדורג ראשון ציפה לקרב עיקש יותר מצידו של הצרפתי שהדהים את מלבורן לפני שנתיים בדרך לגמר ,  אבל כבר מהפתיחה היה ברור שיחסי הכוחות נוטים בבירור לעברו של פדרר שפשוט לא ספר את יריבו .
 השוויצרי ,  שנראה נחוש במיוחד במהלך הטורניר לחזור לגמר ולמחוק את הזכרונות ממופע הדמעות שלו אחרי ההפסד לרפאל נדאל בגמר אשתקד ,  הרים את רמת משחקו אחרי הניצחון המותח על ניקולאי דוידנקו ברבע הגמר ,  והסתער על המדורג עשירי מהרגע הראשון .
 לאחר שצונגה אותת בפתיחה שהוא לא מתכוון להתבטל בפני פדרר עם כמה חבטות אגרסיביות אופייניות ,  הגיב פדרר עם משחק התקפי משלו ,  והשיג את השבירה הראשונה במשחק בדרך ליתרון 1:3 .  צונגה ניסה להישאר בתמונה אבל לא מצא תשובה לבק הנד הקטלני של השוויצרי ,  שביתרון 2:5 לחץ פעם נוספת על הדוושה וסגר את המערכה הראשונה על 2:6 .
 במערכה השנייה חזר על עצמו כמעט אותו תסריט ,  כשפדרר שבר הפעם במשחקון השישי ל-2:4 ,  וצונגה שוב נותר אובד עצות בחבטות ההחזרה כשפדרר השלים 3:6 במערכה .  לאחר מכן הפכו הדברים לקלים עוד יותר עבור המדורג ראשון ,  ששוב הסתפק בשתי שבירות ברגעים מכריעים כדי להשלים ניצחון 2:6 במערכה ,  ולסגור את הסיפור בתוך פחות משעה וחצי ,  כשצונגה לא מצליח לחלץ אפילו נקודת שבירה בודדת לרפואה .
 אחרי הניצחון המרשים התייחס פדרר למפגש המצופה מול מארי ,  עליו גבר בגמר אליפות ארצות הברית ב-2008 ,  ולתקוות העצומות המונחות על כתפיו של הסקוטי : " אני יודע שמארי רוצה לזכות בתואר גרנד סלאם ראשון לבריטניה אחרי ,  כמה ?  150 אלף שנים ?  הבחור המסכן הזה צריך לעבור רגעים כאלה פעם אחר פעם ",  אמר פדרר בחיוך . " הוא מצליח בגדול עד כה בטורניר ,  ויש לנו מצ'אפ טוב ,  אז אני מחכה לגמר ". 
על הניצחון המוחץ מול צונגה המותש ,  ששרד שני מותחנים של חמש מערכות בדרך לחצי הגמר ,  אמר פדרר : " הוא היה מצוין בשני משחקיו הקודמים ,  וציפיתי ממנו לתת פייט עם האתלטיות שאנחנו מכירים ממנו ,  אבל אולי הוא היה עייף יותר מבחינה מנטלית ופחות מבחינה פיזית .  היה נחמד לנצח בצורה כזאת ,  אבל אני יודע שהמשחק הבא לא יהיה דומה לזה בכלל ". 
 *  רפאל נדאל ,  אלוף השנה שעברה ,  הודיע היום כי בדיקה שעבר בברכו הפגועה גילתה כי הוא סובל מקרע קטן בשריר שייאלץ אותו לנוח ולהיעדר מהמגרשים לתקופה של שבועיים .

" כמה זמן בריטי לא לקח גרנד סלאם ?  150 אלף שנה ?  "
 אחרי הניצחון המוחץ 2:6 ,  3:6 ,  2:6 על צונגה ,  רוג'ר פדרר התייחס לציפיות הגבוהות מאנדי מארי ,  יריבו על התואר במלבורן

