זה תמיד אהבה
אין באמת אפשרות לנסח את עוצמת הרגשות וסערת הנפש שאדם מרגיש כשליבו יוצא אל אדם אחר .  אז איך הקבלה מסבירה אהבה בכל זאת ? 
אדגיש כי אין בנאמר להלן כדי להכיל את העולם האינסופי הקרוי אהבה ואינני מתיימר להגדיר את מהותה של האהבה ,  אלא לתת תובנות נוספות העשויות להעשיר את עולמנו הפנימי בנושא אהבה וזוגיות בין גבר ואישה על דרך חכמת הקבלה . 
" עזה כמוות אהבה וקשה כשאול קנאה רשפיה רשפי אש "   ( שיר השירים ח' ו'  )  :  פסוק זה מקפל בתוכו חשיבה עמוקה מאד של החכם באדם ,  שלמה המלך ,  המתאר את כוחה ועוצמתה של אהבת אמת ,  אך אינו מסביר בשום אופן מהי אהבה באמת .  
הייתכן כי אין באף מקום בתורה ובספרות הקודש הסבר מפורט ומקיף המבאר בצורה עניינית מהי האהבה ?  התשובה לכך היא חצויה - לגלוי ולנסתר .  החלק הגלוי מובא בכך שאבני היסוד הבונים אהבה מצויים בכתובים במשמעויות כבדות משקל ,  ומהם ניתן לשאוב את כלל החוקים הפועלים בין גבר ואישה לצורך יצירת אהבה וזיווג ראוי .  החלק הנסתר מובא בקבלה הקדושה בדרך של הצפנות ,  עשר הספירות ומסע לתוך נפש האדם ,  ובכך מגדירים מהי אהבת אמת על כל משמעויותיה :  אהבה ,  כבוד ,  מיניות ,  נאמנות והתמסרות .
 כמעט כל גדולי המוחות בכל הזמנים - פילוסופים ,  פסיכולוגים ואנשי דת ענקיים ,  תהו וחקרו את פשר הרגש האוניברסלי הנקרא אהבה .  המסקנה העיקרית שאליה הגיעו ,  היא שאין אפשרות מעשית לקבוע ולהכיל בנוסחה אחת את עוצמת הרגשות וסערת הנפש כאשר אדם מרגיש כי ליבו יוצא לאדם אחר .  שכן האהבה היא נשגבת מבינתו של האדם ומושרשת עמוק בחכמת הלב .  היא משולה לאינסוף של צבעים וגוונים ,  וכשם שאין שני אנשים זהים כך גם פני האהבה .
 בין סוגי האהבה השונים ניתן להבחין באהבה שאינה תלויה בדבר ,  כאהבת דוד ויהונתן ,  ובין אהבה התלויה בדבר  ( מסכת אבות )  .  האחרונה משמעותה שעלינו לדעת לתת מעצמנו ,  ובכך נזכה לקבל .  אמנם ,  לא תמיד כל נתינה חייבת בקבלה מיידית ,  אך במכלול היחסים חשוב שיהיה איזון בין השניים אחרת לא תתקיים אהבה התלויה בדבר .
 ספירת הכתר ,  שהיא הספירה העליונה בעשר הספירות ואיננה משויכת לעולם הגשמי ,  מייצגת את עולם הרגש שלא תמיד נהיר לאדם ,  ומכאן סודותיו נסתרים כסודות הלב .  ספירת היסוד מייצגת את המיניות ,  הנאמנות ,  וההתמסרות  ( נוכחות הזכר ופתיחות הנקבה )  ,  ונוגעת בפירות האהבה - ילדים .  
ספירת הדעת מייצגת את האינטימיות הרגשית ,  כאשר יש להבחין בין לדעת על אודות בן הזוג ובין לדעת אותו ממש .  כלומר ,  לחוות את ההוויה הרגשית של להיות בן הזוג ולנסות להעמיד את עצמך במקומו .  ההכרה בכך עשויה לחסוך סבל ומכאוב רב ,  דווקא בשל העובדה שאנו ממהרים לדון את הצד שכנגד ולא משתדלים מספיק להיכנס לתוך נבכי נשמתו ,  ולדעת היטב את צפונות ליבו .  שנאמר : " אל תדון את חברך עד שתגיע למקומו ". 
השילוב בין ספירת הכתר העליונה ובין ספירת היסוד מביאים את האדם למימוש כלל הפוטנציאלים הגלומים באהבה .  בזוהר נאמר  " גופא בגופא נשמתה בנשמתה ":  ארבעים יום לפני יצירת הוולד יוצאת בת קול מהשמים ומכריזה כי בת פלוני תזווג לבן פלוני .  דהיינו ,  הזיווג בין גבר לאישה נקבע טרם הולדתם,ומהשמים מתחייבים לכך שלזוג תהיה אהבה ראויה וזיווג עליון ,  או בשמו הקבלי - זיווג מלכות .  
הזיווג מתחלק לשניים - גופני ורוחני ,  והקורלציה ביניהם תפקידה להפרות ולהעשיר את עולם האהבה הפרטי של הזוג .  יחד עם זאת ,  לא כל זוגיות מסומנת כהצלחה מזהירה בשל סיבות רבות ומגוונות .  הבולטת ביניהן היא חוסר הקשבה ,  והתייחסות לפרטים הקטנים במקום לראות את התמונה הגדולה .  בסופו של דבר ,  זה גורע מאיכות הקשר והדרך לניתוק הרגשי קצרה .
 יצחק אהרון הוא איש קבלה ,  ראש מרכז  " חכמה ". 

זה תמיד אהבה
אין באמת אפשרות לנסח את עוצמת הרגשות וסערת הנפש שאדם מרגיש כשליבו יוצא אל אדם אחר .  אז איך הקבלה מסבירה אהבה בכל זאת ? 

