יש יותר טוב מ-AMG
סדנת קרלסון הגרמנית תשלח לתערוכת הרכב בז'נבה מכונית משופרת המבוססת על ה-SL65 בלאק אדישן .  הכירו את ה-C25
מכוניות משופרות לעילא אינן הברירה הטבעית להגיע מנקודה א' לנקודה ב' .  אולם לעתים קורה שסדנאות השיפורים חושבות גם על החלק הזה של הנהיגה .  סדנת 'קרלסון' המתמקצעת בכלי-הרכב של מרצדס רוצה להמחיש שניתן לאחד בין שני הקטבים ,  ולראיה היא משחררת איורים ראשוניים טרום פתיחת תערוכת ז'נבה ,  למכונית 'על' למחצה שאינה מוגבלת רק למסלולי המירוץ כי אם תוכל לשמש את הנהגים על בסיס יומי .  
המרצדס המתוגברת קרויה C25 ,  כשהמספר רומז על היחידות שתרדנה מפס ההרכבה הקטן של הסדנה .  היא מבוססת על המרצדס SL65 במהדורת ה'בלק אדישן' ,  אולם כמיטב המסורת הותאמו לה ערכות איפור מסעירות כדי לבדלה מהמודל הסדרתי .  המעטפת החיצונית מורכבת מחתיכות מעוצבות עשויות רכיבים קלים במיוחד כך שמשקלה לא ישבש את הביצועים .  תחת יחידות התאורה מלפנים מוצב פגוש אגרסיבי וטעון ,  ונראה שמכסה המנוע התקמר במעט כלפי מטה .  גם מאחורה חל שינוי בסידור המקורי ומודגש באמצעות לועות המפלט הגדולים .  רק חבל שתמונות לתא הנוסעים אינן בנמצא .  
כך או כך ,  בהיבט הוויזואלי אפשר לגרוס שהיא נראית כמו כל מרצדס שעברה מסכת שיפורים ארוכה ועשירה מאוד .  אך מה שבאמת נוגע לכל אחד מ-25 הרוכשים ,  קשור להתחוללות המהפכנית תחת מכסה המנוע ;  שוכן תחת הפרונט הארוך והמזוות של ה-C25 ,  מנוע V12 בנפח 6.0 ל' כפול-מגדשים .  הוא מפיק 753 כ"ס בשידוך לתיבת הספידשיפט 5 הילוכים מבית AMG ,  ומטיס את הגרמניה על הר מומנט שנע בין 116 קג"מ ל-137 קג"מ ב-3,750 סל"ד .  מרווח המומנט מודגש מפני שצוותיה טוענים שנאלצו להגביל את העוצמה כדי שהמכונית לא תשתולל בלי הבחנה על האספלט .  
מצד שני ,  עם כזה כוח מתפרץ ,  היינו מצפים למספרים מתעתעים בתאוצות ובמהירות המקסימלית ,  אך קרלסון מפרסמת שה-C25 מאיצה ל-100 קמ"ש ב-3.7 שניות ונעצרת ב-352 קמ"ש .  הסיבה כך אומר שוסטר המנכ"ל ,  טמונה במערכות הבטיחות של המכונית . " רצינו לייצר כלי-רכב מהיר מאוד ,  אבל גם בטיחותי ",  הוא מציין . " יש כאן מערכות בקרת יציבות ,  ABS ,  כריות אוויר ועוד מנגנונים שונים להגנה על הנוסעים ".  מערך נוסף לטובת נוחות מגיע בדמותו של סט ה-C-Tronic SUSPENSION הייחודי לסדנה .  מחשב הניהול המתוחכם מסוגל לנתח את מרקם הכביש תחת הצמיגים  ( 265 בחזית ו-325 מאחור )  ולבחור במצב הנהיגה האופטימלי .  
כאמור ,  את ה-C25 תחשוף הסדנה בתערוכת הרכב בז'נבה .  מי מ-25 הרוכשים יהיה שם לקבל את פניה לבטח לא יגיע ביידים ריקות מכסף וישאף לסגור עסקה מוקדמת עם נציגיה שינכחו במקום .  המחיר אגב ל-C25 צפוי לנשוק לאיזור ה-450 אלף יורו ,  שהם כ-2.6 מיליון שקלים לפני מסים מקומיים .  אכן מהדורה מוגבלת .
 
יש יותר טוב מ-AMG
סדנת קרלסון הגרמנית תשלח לתערוכת הרכב בז'נבה מכונית משופרת המבוססת על ה-SL65 בלאק אדישן .  הכירו את ה-C25

