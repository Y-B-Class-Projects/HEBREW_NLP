סיפורים שיש רק באולימפיאדה
יום מרגש בוונקובר :  מחליקה מתייפחת אחרי מות אמה ,  פייבוריט ששגה בגלל טעות מאמנו ,  וישראלי שהקדים את האלוף בסלאלום
מיכאל רנז'ין ,  הנציג השלישי והאחרון במשחקי החורף האולימפיים בונקובר ,  סיים לפנות בוקר  ( רביעי )  במקום ה-55 בתחרות הסלאלום הענק ,  שהיא אחת משתי קטגוריות שבהן הוא מתחרה .  103 גולשים השתתפו בתחרות הסלאלום הענק ,  כש-81 מהם הצליחו לסיים את המסלול בן שני הקטעים .  רנז'ין ,  שדורג 73 בתום הקטע הראשון ,  הצליח לשפר עמדות בקטע השני ,  כאשר בכל אחד מהם הוא היה רחוק בסביבות ה-8 שניות מהזמן המהיר ביותר .  
רנז'ין יכל לפחות להתנחם בעובדה שהוא הקדים את בודי מילר האמריקאי ,  שאחרי שלוש קטגוריות מוצלחות במיוחד ,  לא זכה במדליה בסלאלום הענק אחרי שפסל כבר בקטע הראשון ויצא מהתחרות .  מי שניצח והביא מדליית זהב שנייה לשוויץ בתחרויות הסקי האלפיני היה קרלו יאנקה ,  שהיה מהיר כמעט ב-40 מאיות ממתחריו האחרים .  נורבגיה השלימה את תמונת הפודיום ,  כשקייטיל יאנגסרוד זכה במדליית הכסף ואקסל לונד סבינדאל במדליית הארד .  עבור סבינדאל ,  זו הייתה המדליה האולימפית השלישית בתחרות ובדיוק כמו בודי מילר הוא השיג עד עכשיו זהב ,  כסף וארד .  
מיכאל רנז'ין עדיין לא סיים את חלקו במשחקים ,  וביום שבת הוא יתחרה בקטגוריית הסלאלום .
 מקרה מעניין מאוד התרחש בתחרויות ההחלקה המהירה ,  כשהפייבוריט הברור במקצה ה-10,000 מטרים לגברים ,  סוון קרמר ההולנדי ,  נפסל ונותר מחוץ לתמונת המדליות אחרי תקרית דרמטית .  קרמר הוא שיאן ואלוף העולם במרחק הזה ,  ואחרי שכבר זכה זהב בונקובר בחצי המרחק ,  לא הרבה האמינו שמישהו יוכל לסכן אותו .  ולא שבאמת סיכנו ,  קרמר היה זה שסיכן את עצמו כשעבר ממסלול למסלול בצורה לא חוקית  ( בהחלקה מהירה מתחרים שניים ,  האחד נגד השני )  ,  אחרי הוראה שגויה של לא אחר מאשר מאמנו .  
כשהוא סיים את המסלול הוא מיהר לחגוג את הדאבל שלו ,  אלא שאז החליק לעברו המאמן שלו כדי לבשר את החדשות הכל כך מאכזבות .  לטענתו של קרמר ,  הוא הקשיב יותר מדי למאמן שלו .  בסיום התחרות ,  קרמר המאוכזב ניסה למשוך בחזרה את האחריות שהפיל על המאמן ואמר : " בסופו של יום ,  זו האחריות שלי ,  אני המחליק על הקרח ".  לפני כן הוא הסביר : " אני הייתי בדרך לבצע את ההחלטה הנכונה ,  וקצת לפני הפנייה שיניתי אותה בגלל עצת המאמן ".  מאמן ג'רארד קמקרס אמר : " הכל קרה בשבריר שניה .  זו הייתה טעות נוראית ,  וזה היה הרגע המאכזב ביותר שלי אי פעם .  עולמי פשוט חרב עליי ".  
מי שניצל את הטעות הזאת כדי לזכות במדליית הזהב הכי פחות צפויה בתחרויות ההחלקה המהירה היה סאונג הון לי הקוריאני ,  שגם קבע שיא אולימפי חדש .  איבן סקוברייב הרוסי זכה במדליית הכסף ,  בעוד שבוב דה יונג ההולנדי זכה במדליית הארד .
 המשלחת הרוסית לוונקובר חגגה מדליית זהב שלישית במשחקים ,  אחרי ניצחונה של נבחרת השליחות לביאתלון  ( 4 פעמים לשישה קילומטרים )  .  כל אחד היה מהמר על הרביעייה הגרמנית לקראת התחרות הזאת ,  אלא שהכוכבת הגדולה שלה מגדלה נויינר הודיעה עוד לפני תחרות השליחות כי היא מסתפקת בשתי מדליות זהב מונקובר וחוזרת הביתה בגלל שהיא מותשת נפשית .  
הרביעייה הרוסית ,  שכללה את בוגאלי ,  טיטובץ ,  זייצבה וסלפצובה ניצחה בצורה די משכנעת ,  והקדימה ביותר בחצי דקה את הצרפתיות ,  שניצלו לקראת סיום את נסיונה של סנדרין באיי הוותיקה כדי לחלוף על פני הגרמניות ,  שהסתפקו במדליית הארד .
 לפני כמה שנים ,  אשלי מקלבור הקנדית כתבה מכתב לוועד האולימפי הבינלאומי בבקשה לכניס את תחרויות הסקי קרוס למתכונת האולימפית .  מדובר בתחרות שבה ארבעה גולשים או גולשות יוצאים בו זמנית מפסגת מורד ,  ומתחרים בינהם כל הדרך למטה תוך כדי גלישה מהירה וקפיצות באוויר בעזרת רמפות .  
לפנות בוקר המאבק של אשלי מקלבור הסתיים בצורה מושלמת ,  אחרי שזכתה במדליית הזהב בתחרות הסקי קרוס לנשים ,  למעשה ,  מקלבור הייתה הפייבוריטית הברורה לניצחון בענף הזה ,  והיא הביאה למארחת קנדה את מדליית הזהב השישית שלה במשחקים .  קלבור הקדימה את הדה ברנסטן הנורבגית ואת מריון ג'וסראן הצרפתיה .
 קים יו-נה מדרום קוריאה עמדה בציפיות בחלקה הראשון של תחרות היחידות בהחלקה אומנותית לנשים .  הקוריאנית בת ה-19 ,  שזכתה בשנה שעברה באליפות העולם ,  השיגה ניקוד של 78.50 בתום החלק הקצר ופתחה פער משמעותי על פני מאו אסאדה היפנית .  
עם כל הכבוד לקוריאנית הצעירה ,  שככל הנראה תחגוג בקרוב מדליית זהב היסטורית לארצה ,  מי שריגשה את הקהל בונקובר ביום הזה הייתה הנציגה המקומית ,  גו'אני רושט ,  שהחליטה להתחרות למרות מוות בלתי צפי של אמא שלה רק לפני יומיים .  כמו ספורטאית אולימפית אמיתי ובדומה למקרים אחרים שהכרנו בשנים האחרונות ,  רושט החליטה להתחרות למרות הכל ,  כנראה בגלל הידיעה שזה מה שהיקרה לה מכל הייתה רוצה בשבילה .  היא החזיקה מעמד במשך שלוש דקות בצורה פנומנלית ,  ומיד בתום התרגיל שלה פרצה בבכי בלתי נשלט .
 
סיפורים שיש רק באולימפיאדה
יום מרגש בוונקובר :  מחליקה מתייפחת אחרי מות אמה ,  פייבוריט ששגה בגלל טעות מאמנו ,  וישראלי שהקדים את האלוף בסלאלום

