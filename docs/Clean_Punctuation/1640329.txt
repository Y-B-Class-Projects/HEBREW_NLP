כדורעף :  מכבי תל אביב ומטה אשר מוכנות לדבר האמיתי
לפני גמר הגביע בשלישי ,  הדאבליסטית ניצחה 0:3 את כפ"ס ,  וסגניתה בטבלה לא התקשתה לגבור באותה תוצאה על בת ים
שלושה ימים לפני גמר גביע המדינה בכדורעף ,  נראה ששתי הפינאליסטיות מגיעות לשם מוכנות .  מכבי תל אביב והפועל מטה אשר ניצחו במשחקי המחזור ה-21 ,  שמרו על הסטטוס קוו בצמרת הטבלה ,  אך עוד יותר חשוב :  הן יכולות להרגיש מוכנות לקרב האמיתי ביניהן ,  שיתקיים ביום שלישי באולם במלחה ב-19:30 .
 הדאבליסטית המשיכה לשייט בליגה לעוד ניצחון קליל ו-21 במספר ,  הפעם על הפועל כפר סבא ,  כשזה נגמר ב-0:3 חלק .  הצהובים ,  שאיבדו מערכה באמצע השבוע בחצי הגמר נגד עירוני קרית אתא ,  לא נתנו לשחקנים של שגיא ברעם להפריע להם לשמור על המאזן המושלם .  150 צופים באולם בר לב ראו את מכבי מנצחת 11:25 במערכה הראשונה ,  וגם בשתי המערכות הבאות הם שלטו בעניינים וניצחו 19:25 ו-16:25 הודות למשחק מצויין של שון פייגה וניקולאס אפרון .
 כבר אתמול  ( שישי )  פתחה הפועל מטה אשר את המחזור עם ניצחון קליל ,  0:3 על עירוני בת ים השישית .  לאחר מערכה ראשונה צמודה ,  שהסתיימה ב-25:27 למטה אשר ,  השתחררו המארחים וניצחו בשתי המערכות הבאות 16:25 ו-14:25 .  משחק נוסף בבית העליון בין קרית אתא לארזים רעננה יתקיים ביום שני הקרוב ב-20:00 .
 בבית התחתון נערכו שני משחקים :  אליצור כרמיאל ומ.ס עילבון ,  שתי העולות החדשות ,  קיוו לשפר עמדות בטבלה ,  כאשר ידה של כרמיאל הייתה על העליונה בזכות 0:3 חלק .  כרמיאל ,  שהגיעה מהמקום האחרון למשחק אחרי שמונה הפסדים רצופים ,  שלטה ללא עוררין וניצחה 13:25 ,  27:29 ו-10:25 .  מיכאל סופרון ואנדריי זיידמן היו המצטיינים בשורות המנצחת ,  שמשיגה ניצחון שני העונה ,  שמצמצם מעט את הפער מעילבון .  א.ס .  רמת השרון ניצחה את מכבי הוד השרון 0:3 .  כל המערכות הסתיימו ב-23:25 לרמת השרון ,  שם הצטיין אוהד רדקו .  

כדורעף :  מכבי תל אביב ומטה אשר מוכנות לדבר האמיתי
לפני גמר הגביע בשלישי ,  הדאבליסטית ניצחה 0:3 את כפ"ס ,  וסגניתה בטבלה לא התקשתה לגבור באותה תוצאה על בת ים

