גוגל היכתה את תחזיות האנליסטים
ענקית האינטרנט דיווחה על רווח והכנסות רבעוניים שעלו על כל התחזיות .  עם זאת ,  נראה כי המשקיעים ציפו לתוצאות כספיות טובות אף יותר
ענקית האינטרנט גוגל דיווחה היום על רווח והכנסות רבעוניים שעלו על תחזיות האנליסטים .  עם זאת ,  נראה כי המשקיעים ציפו לתוצאות כספיות טובות אף יותר ,  שכן מניית גוגל נופלת ב-5% במסחר לאחר הסגירה .  המניה סיימה את שעות המסחר הרגילות בוול סטריט בעלייה קלה .
 גוגל ,  מפעילת מנוע החיפוש הפופולרי בעולם ,  רשמה ברבעון הרביעי של שנת 2009 רווח נקי של 1.97 מיליארד דולר ,  או 6.13 דולר למניה ,  לעומת רווח של 382 מיליון דולר ,  או 1.21 דולר למניה ,  בתקופה המקבילה בשנה הקודמת .  בניכוי סעיפים חד פעמיים רשמה החברה רווח של 6.79 דולר למניה - הרבה מעל לתחזית האנליסטים היתה לרווח של 6.48 דולר למניה .
 הכנסות גוגל בתקופה המדווחת הסתכמו ב-6.7 מיליארד דולר ,  גידול של 17% לעומת הרבעון המקביל - צמיחה דו-ספרתית ראשונה בהכנסות זה שנה .  בניכוי תשלומים לשותפותיה בתחום הפרסום ,  הסתכמו הכנסות החברה ברבעון ב-4.95 מיליארד דולר - מעל לתחזית האנליסטים להכנסות של 4.9 מיליארד דולר .
" גוגל רשמה רבעון רביעי חזק ,  עם צמיחה של 17% בהכנסות לעומת הרבעון המקביל ",  אמר מנכ"ל גוגל ,  אריק שמידט ,  בעת פרסום הדו"חות . " לאור העובדה כי הכלכלה העולמית נמצאת עדיין בשלבים מוקדמים של התאוששות ,  מדובר בסיום יוצא מן הכלל של השנה ",  הוסיף .
 בעקבות המיתון הכלכלי העולמי גברו החששות מפני האטה בצמיחה בשוק הפרסום הטקסטואלי צמוד תוצאות חיפוש - תחום הפעילות האחראי למרבית הכנסות גוגל - וברבעון הראשון של 2009 אף רשמה גוגל ירידה בהכנסותיה לעומת הרבעון הקודם ,  בראשונה מאז הנפקתה בקיץ 2004 .
 עם זאת ,  תחום החיפושים המקוונים ופרסום צמוד תוצאות חיפוש לא נפגעו באופן יחסי עקב המיתון הכלכלי והנפילה בהוצאות על פרסום באינטרנט ,  וגוגל הצליחה להתמודד עם המיתון באופן טוב בהרבה מאשר חברות אחרות התלויות בתחום הפרסום .  מרבית האנליסטים צופים כי הכנסות גוגל ימשיכו לצמוח השנה ,  כל עוד נמשכת התאוששות הכלכלה .
 בה בעת ,  גוגל ממשיכה להגדיל את נתח השוק שלה .  הנתח של גוגל בשוק החיפוש המקוון בארה"ב גדל בדצמבר ל-65.7% לפי נתוני חברת המחקר קומסקור .  במקביל ,  ירד הנתח של יאהו ל-17.3% והנתח של מיקרוסופט ל-10.7% .  יאהו צפויה לפרסם את דו"חותיה הרבעוניים ביום שלישי הקרוב ,  ולפי התחזיות תרשום רווח של 11 סנט למניה על הכנסות של 1.23 מיליארד דולר .
 גוגל גם נהנתה ברבעון הרביעי מעונת מכירות החגים החזקה באינטרנט .  החברה אמנם לא מוכרת מתנות ברשת ,  אולם גוגל מפנה קונים לאתר מסחר מקוון באמצעות הפרסומות שלה .
 מוקדם יותר החודש ,  התייחס מנכ"ל גוגל ,  אריק שמידט ,  בראיון לעיתון  " סאנדיי טלגרף "  לגורמים שהובילו למשבר הכלכלי העולמי . " מספר האנשים שנפגעו מפעולותיו של המגזר הפיננסי הוא כה גדול ,  שקשה לפתח סימפטיה לאנשי המגזר ,  בהתחשב בהתנהגותם החמדנית ",  אמר שמידט בראיון שפורסם לפני כשבוע וחצי .  לדבריו ,  עידן ה"כסף הקל "  בארה"ב הוא שגרם למשבר ב-2008 ,  ויש להדק את הפיקוח על הבנקים כדי למנוע את הישנותם של האירועים .
" יש לזכור שהרבה מהמוסדות האלה הפריטו את הרווחים והלאימו את ההפסדים .  בקפיטליזם ,  לא מתקבל על הדעת מצב שבו אתם רק מנצחים ולא מפסידים ",  אמר שמידט ,  והוסיף כי ארה"ב היא האשמה העיקרית במשבר . " האשמה ,  במידה ויש כזו ,  מוטלת בעיקר על ארה"ב .  לא אירופה ,  לא בריטניה ",  אמר .
 במבט קדימה ל-2010 ,  אמר שמידט כי אף ש"החולה כבר יצא מחדר המיון ",  קשה לדעת כיצד הכלכלה תתפתח בהמשך . " מה יקרה כשכספי התמריצים יאזלו ?  אני מבטיח לך שאיש לא יודע ",  אמר . " לא היה שום תקדים לכמות הכסף שהוזרמה לשווקים ".  באשר לגירעונות של הכלכלות המערביות הגדולות ,  העריך שמידט כי ארה"ב נמצאת במצב טוב יותר ,  ותוכל לצמצם את גירעונותיה ,  בשל מעמדו של הדולר כמטבע העתודות העולמי .
 דו"חות גוגל מתפרסמים על רקע משבר ביחסי ענקית האינטרנט וממשלת סין .  בשבוע שעבר ,  הודיעה גוגל כי נפלה קורבן למתקפת מחשבים מתוחכמת שנועדה לפרוץ את תשתיות האבטחה שלה ולחשוף את זהותם של בעלי חשבונות דואר אלקטרוני בסין שפועלים לקידום זכויות אדם במדינה .
 בעקבות המתקפה ,  הודיעה גוגל לממשלת סין כי בכוונתה להפסיק לצנזר תוצאות במנוע החיפוש שלה בסין לפי דרישת הממשלה המקומית ,  וכי תשקול לצאת כליל מהשוק הסיני או לצמצם בו את פעילותה .  שלשום אף הודיעה החברה על דחיית השקתם בסין של דגמי טלפונים סלולרים המתבססים על מערכת ההפעלה אנרדואיד של גוגל .
 יציאה של גוגל מהשוק הסיני אינה צפויה לפגוע בחברה באופן משמעותי בטווח המיידי ,  משום שעסקי החברה בסין אחראים רק ל-1% עד 2% מסך הכנסותיה .  עם זאת ,  ויתור על נוכחות בשוק הסיני מהיר הצמיחה בו כבר השקיעה גוגל סכומי כסף גדולים ,  עלול להוות מהלומה לחברה .  גוגל ציינה כי המגעים עם ממשלת סין נמשכים ,  וכי טרם התקבלה החלטה סופית בעניין .
 
גוגל היכתה את תחזיות האנליסטים
ענקית האינטרנט דיווחה על רווח והכנסות רבעוניים שעלו על כל התחזיות .  עם זאת ,  נראה כי המשקיעים ציפו לתוצאות כספיות טובות אף יותר

