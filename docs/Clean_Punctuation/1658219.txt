רוק מיובש
על אף שבזכות האינטרנט אנחנו חיים בתקופה של שפע מוזיקלי ,  מבחינתה של מוראג יהודית רובננקו ,  אקס סדרני הדשא ,  עתידו של הרוק הישראלי כבר מאחוריו
כמה טריוויאלי וזקן מצדי לקטר על הימים שלא ישובו עוד ,  על סצינת הרוק הישראלית הנשכחת ,  על הניינטיז . " אומרים שהיה פה שמח לפני שנולדתי ",  או אולי לפני שהתחלתי להחזיק רואה חשבון ולעבוד בעבודה מסודרת .  זו אמנם קלישאה אבל זה נכון .  פעם באמת היה כאן הרבה יותר שמח .  טוב ,  אולי לא שמח ,  אבל יותר משמח .  היתה סצינה .  נאיבית - נכון ,  לואו-טקית - ללא ספק ,  אבל מלאת תשוקה אמיתית ,  ראשונית ,  מלאה בחדוות הגילוי .
 היה את הרוקסן שהתפוצץ ממוזיקה מעולה ,  מיליון להקות ,  רובן מעפנות ,  חלקן מצוינות .  ערבי להקות אירחו 8-9 הרכבים והתהדרו בסאונד מחורבן במיוחד ,  בשומרים בהמות ובתחושת אנרכיה כללית .  אבל איזה אנרגיות ,  אלוהים !  והיו עוד הרבה מועדונים :  כוכים קטנים ואפלוליים שהיתה בהם מוזיקה ,  המון מוזיקה .  בבל ,  למשל ,  מתחת לגשר מעריב  מקום קטן ,  דחוק .  אני זוכרת שראיתי שם הופעה של פלסטיק ונוס ,  אחרי ששמעתי שאומרים שאנחנו מזכירים אותם .  על הבמה היתה רונית ברגמן ,  קטנה וחיוורת ,  לבושת שחור ומיוסרת ,  זעקה בקול המונוטוני שלה ,  מאחורי מפלי גיטרות סמיכים  " רק אם תחבק זה יעזור "  ואני נשביתי בקסמיה .
 אני גם זוכרת את ההופעה הראשונה של הלהקה שלי ,  סדרני הדשא ,  בתל אביב ,  בגדה השמאלית .  הופעה שהתפוצצה עד מהרה כשהשוטרים הגיעו ,  ניתקו אותנו מהחשמל וצרחו את המשפט האלמותי  " תכבו את התופים ",  שאחריו עיכבו את המתופף לחקירה או את הופעת החימום לבייבז אין טוילנד ,  אחד משיאי הקריירה שלנו . " אנחנו על המפה ",  ככה זה הרגיש ,  עוד תחנה בטור של להקה מופלאה ,  ולא סתם חור נידח במזרח התיכון .
 רכישת השכלה מוזיקלית באותם הימים היתה עבודה קשה .  ויקרה .  שלא כמו היום ,  כשאלבומים ודיסקוגרפיות שלמות מועברים בלחיצת עכבר ,  אותי זה חייב להגיע מהמושב הנידח בו גרתי לבית התקליט התל אביבי לפחות פעם בחודש .  הייתי עומדת שם שעות ומקשיבה למוזיקה ,  יוצאת עם 7-8 תקליטים בכל פעם ,  סופגת חינוך מוזיקלי מתוכנן בקפידה ממיקי קטן ומאורי דרומר ,  שהייתי דלוקה עליו ולא העזתי לעשות דבר בנדון .  
אני זוכרת את היום ההיסטורי שבו הוא הזמין אותי להניח דיסק במערכת .  זו היתה הפעם הראשונה שלי  ( על קו התפר במעבר מתקליטים לדיסקים )  ואני הנחתי אותו הפוך כשחלקו המודפס כלפי מטה .  דרומר שחרר אז את המשפט שמעולם לא שכחתי : " הפוך ,  ילדה .  הפוך !  ".  מעניין אם גם הוא זוכר את זה .
 את מיטב כספי הוצאתי על מוזיקה .  בתקופת השיא היו לי ים של תקליטים ,  כולל מיני EP's נדירים ותקליטים שרכשתי בחו"ל  אוסף מכובד .  ולעולם גם לא אשכח איך בשכרון הטכנולוגיה המטופש שפקד את אחי ואותי  ( ואת העולם כולו )  החלטנו שתם עידן התקליטים .  איחדנו כוחות ואוספים ופקדנו את האוזן השלישית בשנקין בניסיון למכור להם כל מה שרק ירצו .  את מה שלא רצו ,  העמדנו בקופסא באמצע שינקין ביום שישי אחד ומכרנו תוך שעתיים .  הכל .  אני מניחה שכמה אנשים מליטים עכשיו את ראשם בידיהם  כן ,  יש עוד טמבלים שעשו את זה .
 הטעם המוזיקלי הלא שגרתי שלי הלך והעמיק באינטנסיביות .  להקות של הלייבל אלטרנטיב טנטקלס  ( דד קנדיס ,  אליס דונאט ,  נו מינס נו ועוד רבים וטובים )  ,  של הלייבל 4AD  ( קוקטו טווינז ,  אקסמל דויטשלנד )  ,  זמרות כמו לידיה לאנץ' ודיאמנדה גאלאס ,  הרכסים כמו סוניק יות' ,  מיניסטרי ,  גאן קלאב ,  באטהול סרפרס ..  .  אני יכולה להמשיך כך עוד הרבה ,  אבל נראה לי שמי שאיתי ,  איתי .
 בסופו של דבר ,  כפי שאתם מבינים ,  אני נערה רומנטית .  מביטה לאחור אל התקופה הזאת בערגה .  ומה הפלא ?  אלו באמת היו ימיה היפים האחרונים של סצינת הרוק בארץ ולי היתה את הלהקה הנכונה בזמן הנכון .  טוב ,  כמעט .  היו גם כמה תהפוכות גורל מבאסות למדי מבחינת הקריירה שלנו ,  אבל זו בהחלט היתה תקופה מענגת מבחינת תעשיית המוזיקה בישראל .  יודעים מה ?  מבחינתי .  אני מדברת רק בשם עצמי .
 ומה שמעניין בתקופה ההיא זה הפרדוקס הבא :  למרות הלואו-טקיות הישראלית הידועה ,  והסינדרום המוכר בו הכל מגיע אלינו ב-10 שנים איחור  ( לפחות )  ,  זו היתה הפעם הראשונה שבה היינו בסינק עם העולם .  המהפכה המוזיקלית הגיעה אלינו במן אמת  ואני מזכירה שמדובר בעידן בו האינטרנט היה בחיתוליו .  הסצינה קרתה במקביל כאן ובבירות העולם .  היתה פריחה מוזיקלית אדירה ,  כמעט אופורית ,  באותן שנים שהדהדה גם אצלנו :  גם מלהקות חו"ליות ששמענו כאן ,  וגם ממוזיקה מקומית משובחת .  מנושאי המגבעת ועד זקני צפת ,  היה מקום לכולם ,  ואיכשהו נדמה שהמיינסטרים לא היה המיין ת'ינג .  רבאק ,  סדרני הדשא התארחו בלילה גוב ,  איפה נשמע כדבר הזה היום ? 
מוזיקה קרתה ,  היא לא נזקקה לתיווך ולחיבוק הדב של תקשורת ההמונים .  מוזיקאים היו סלבס לפני שהמילה הזאת היתה קיימת ,  אבל אז ,  איכשהו ,  דוגמניות הסתפקו בלהיות דוגמניות ולא ניסו להוציא אלבומים ,  ובגלגל"צ אמנם כבר נבטו ניצני הפלייליסט אבל עוד טרם הפכו לעץ המבאיש שהם היום .  תל אביב בעבעה מעשייה מוזיקלית בלתי פוסקת .  אותנטית .
 תוסיפו לזה את המצב הפוליטי האופטימי של אותם ימים ,  טרום רצח רבין ,  האינתיפאדה השנייה ועידן הפיגועים ,  ואת העובדה שבאמת היה כאן רעב מטורף ,  ואין פלא שהתקופה ההיא זכורה לטוב ,  לא רק על ידי .  אז נכון ,  כל זה לא עומד בסתירה לכך שיש יתרונות אדירים בלעשות מוזיקה היום :  הריבוי ,  הנגישות המטורפת ,  הקלות  ( הבלתי נסבלת כמעט )  שביו טיוב ,  הרוח הגבית המסחרית שנושבת מאחורי כל כוכב שנולד ,  זורח ונובל .  תרבות השפע ושפע של תרבות .  אבל אני ,  כאמור ,  שייכת לדור הנוסטלגי ,  שמביט אחורה בצער ,  ונאנח .
 
רוק מיובש
על אף שבזכות האינטרנט אנחנו חיים בתקופה של שפע מוזיקלי ,  מבחינתה של מוראג יהודית רובננקו ,  אקס סדרני הדשא ,  עתידו של הרוק הישראלי כבר מאחוריו

