דברים שאניימה לא מספר
לא סתם השוערים הטובים באפריקה גומרים בסוף בישראל .  לחלקם הגדול ,  אין אישיות יציבה כדי להיות שוער בכיר שמוביל נבחרת או קבוצה לתארים הגדולים באמת .  ורובם ככולם סובלים עדיין מסטיגמה ביבשת הגדולה .  אניימה ,  שלא באשמתו ,  הוא רק קורבן של ההיסטוריה
בגיל 22 וכשהוא מוגדר כאחד משוערי העתיד של אפריקה ,  כל מה שהיה צריך איטומלנג קונה זו במה להציג עליה את כישוריו .  השוער קיבל את המקום בין הקורות של נבחרת דרום אפריקה כשזו אירחה את גביע הקונפדרציות בקיץ האחרון והציג יכולת נפלאה ,  כולל עצירת פנדל מרגלי דויד וייה הספרדי .  ההתלהבות מיכולתו של קונה חצתה יבשות וימים ,  אך שככה במהירות .  קבוצות מאנגליה וגרמניה שהתעניינו באפשרות לרכוש את השוער העולה ,  ירדו מהרעיון אחרי שהשקיעו מחשבה ארוכה בנושא ולא התנערו מהספקות .  בצר לו ,  נאלץ קונה לוותר לעת עתה על החלום האירופי ולהאריך את חוזהו בקייזר צ'יפס המקומית .  בסביבתו ניסו להסביר ,  כשאמרו ,  כמעט בייאוש : " כנראה שמאפריקה שוער יכול להתקדם רק לישראל ". 
ניסיון המעבר הכושל של קונה הצטרף לעיכוב של וינסנט אניימה בישראל ולדריכה במקום של קרלוס קאמני .  הקמרוני נחשב לשוער האפריקאי הבכיר כיום ,  אך בשנתיים האחרונות חלה נסיגה ברמתו ,  במיוחד בהתחשב בפריצה המוקדמת ובתקוות הגדולות .  הוא הרבה להסתבך בפרשיות מיותרות מול עמיתים לקבוצה ואוהדים ונראה מיואש מכך שלא השכיל לבצע את קפיצת המדרגה למועדון בכיר יותר .  קאמני בן ה-26 היה בשנה שעברה כבר עם רגל וחצי בטוטנהאם ,  אך בקבוצה הלונדונית התחרטו ברגע האחרון ומאז השוער ,  שנחשב ליורשם של תואמס נ'קונו וג'וזף אנטואן בל ,  שרוי בדיכאון .
 סוכנו של קאמני ניסה לבאר את הסוגיה ,  וטען כי באירופה עדיין קיימת סטיגמה לגבי שוערי היבשת השחורה .  כולם מודעים ליתרונות הפיזיים ,  לגמישות ולזינוקים החתוליים ,  אבל מודאגים מהיסודות הלוקים בחסר ובעיקר מכך שהשוערים הללו הם בלתי צפויים ,  וזאת בלשון המעטה .  כשאנו רגע לפני שריקת הפתיחה של אליפות אפריקה 2010 ,  זה בדיוק הזמן לברר האם השוערים האפריקאים עדיין מקופחים בגלל אותו דימוי שדבק בהם ,  או שמא הם באמת לא מספיק טובים כדי להוביל נבחרת להצלחה מסחררת במונדיאל ולהגן על שערן של הקבוצות המובילות באירופה .
 נבחרת חוף השנהב הגיעה למונדיאל הראשון בתולדותיה ב-2006 עם ציפות בשמיים ,  חרף הבית הקשה שהועיד לה מפגשים עם ארגנטינה ,  הולנד וסרביה .  עם שמות כמו יא יא טורה ודידייה דרוגבה ,  ועוד שחקנים רבים המככבים בליגות הבכירות באירופה ,  בהחלט היה לפילים על מה להסתמך ,  אך החיסרון בשוער בעל שיעור קומה היה בעוכריהם .  ז'אן זא'ק טיזייה היה האיש שעמד בשערה של חוף השנהב ,  וכבר בדקה ה-14 במשחק ההפסד לארגנטינה ,  כששמט כדור לתוך שערו בעקבות נגיחה של רוברטו אז'אלה וניצל רק הודות לצוות שופטים מנומנם ,  הבינו באביג'אן כי יצטרכו לחכות ל-2010 .
 בחוף השנהב ,  הנחשבת כרגע לנבחרת המובילה של היבשת ,  המתינו בסבלנות ארבע שנים ,  אולם הזמן לא הביא עימו שום בשורה .  ההגנה מאוזנת ,  הקישור מגובש וההתקפה ממשיכה להתחדד .  רק עמדת השוער הראשון ,  עליה נלחם אריסטיד זוגבו ממכבי נתניה מול בובקאר בארי שלא רואה מגרש בלוקרן ,  מהבהבת באור אדום בוהק ומשוועת לפתרון . " השוערים שלנו מוכשרים ותחרותיים ,  יש להם פוטנציאל לרמות הגבוהות ,  אבל גם בעיה מנטלית מאוד קשה ",  קבע אלן גואנמה ,  שהוביל את חוף השנהב לזכייה באליפות ב-92' כששמר על שער נקי בכל המשחקים ,  וכיום עובד בנבחרות הצעירות . " הם לא מסוגלים לשאת את האחריות והלחץ המתווספים לעמדה כל כך קריטית .  הם צריכים להתעלם מהביקורות ולסמוך על עצמם .  רק כך יוכל לבוא השינוי ". 
בכלל ,  ניתן לומר כי היחידות שמגיעות בראש שקט לאנגולה בכל הקשור לעמדת השוער המוביל ,  הן ניגריה עם אניימה והאלופה מצרים עם עיסאם אל חדארי בן ה-36 ,  שבקהיר לא מעיזים לחשוב מה יהיה כשיפרוש .  אפילו בקמרון שוקל פול לה גואן להעניק עדיפות לגי נ'די אסמבה ,  שוערה של ואלנסיין הצרפתית ,  על פני קאמני שנמצא בנבחרת מאז 2001 . " יש מספר דברים שמעכבים את הנבחרות האפריקאיות ",  הודה שון בארטלט ,  חלוץ נבחרת דרום אפריקה לשעבר . " יש יותר מדי טעויות מיותרות בהגנה ,  הרגל מגונה של ספיגת שערים בדקות הסיום בגלל חוסר ריכוז וכמובן שוערים ברמה נמוכה .  גם המאמנים מודעים לכך ". 
כשברקע מתגברים הקולות ביבשת המאמינים כי מונדיאל 2010 יביא עימו לראשונה אלופה אפריקאית ,  הצרות בין הקורות אצל מרבית הנבחרות סותרות זאת לחלוטין . " מאז תומאס נ'קונו ,  שאפילו ג'אנלואיג'י בופון ראה בו מודל לחיקוי ,  איזה שוער אפריקאי באמת נחקק בזיכרון ?  ",  תהה ז'וזה נוגיירה ,  מאמן שוערים ברזילאי שהגיע ליבשת השחורה על מנת לשנות את דרך העבודה עם השוערים . " יש כאן בעיה קשה בשיטות האימונים ובעיקר בגישה הלא מקצועית של השוערים עצמם .  בברזיל הצלחנו לעשות את השינוי ,  והמטרה היא להקנות כאן שיטות אימון חדשות ולגרום לשוערים האפריקאים לעבוד קשה ". 
באליפויות הקודמות של היבשת יכולנו לחזות בלא מעט שגיאות מביכות של שוערים ,  שעלו לנבחרותיהם בכרטיס לשלב הבא והפכו מושא ללעג בקרב אוהדי היריבות .  הגדיל לעשות שוער נבחרת מרוקו ,  חאליד פוחאמי ,  ששמט כדור בצורה אומללה בגמר 2004 ואיפשר לזיאד ג'אזירי לכבוש שער קל ולחגוג עם טוניסיה ניצחון 1:2 וזכייה באליפות .  למזלו של השוער שמירר בבכי לאחר המשחק ,  מאמנו היה באדו זאקי ,  שוער הנבחרת לשעבר שהבין לליבו של חניכו . " אני מכיר היטב את התחושה ",  הודה זאקי , " הייתי במצב הזה ".  מי שנקט בגישה פחות סלחנית ,  לאחר אליפות אפריקה 2006 ,  היה דווקא ספ בלאטר . " כל שוערי הנבחרות האפריקאיות חייבים להשתפר משמעותית ",  אמר נשיא פיפ"א ,  וגרר אחריו גל תגובות נזעמות מצד אנשי הנבחרות שסברו כי הוא מנציח את הסטיגמה .
 השוערים האפריקאים למדו שבאירופה עדיין קיימות דעות קדומות ,  אם כי המגמה הולכת ומשתנה ,  כפי שציין וינסנט אניימה בראיון לוואלה !  ספורט לפני כשלושה שבועות . " כשוער אפריקאי באירופה ,  אתה חייב להיות תמיד בשיאך כדי להתעלות על השוערים המקומיים .  ברגע שעשית זאת והרשמת אותם ,  נשברו כל המחסומים ",  בטוח אלוי אגו ,  שהיה שוערה השני של ניגריה במונדיאל 94' .  כרגע ,  בכל אופן ,  אין אף שוער אפריקאי בהרכב של קבוצה בכירה ביבשת ,  כאשר גם מועדונים ששקלו את האופציה נסוגו בסופו של דבר והימרו על שוער אירופי או דרום אמריקאי  ( כמו במקרה של טוטנהאם ,  שבחרה בהורליו גומש ולא בקאמני )  .
 תואמס נ'קונו ,  מהדור החלוצי שסלל את הדרך עבור השוערים השחורים בשנות ה-80 ,  ושלח את קאמני להמשיך את מורשתו באספניול ,  בטוח כי חניכו יהיה למרות הכל זה שיבצע את קפיצת המדרגה ויסחוף אחריו אחרים . " קרלוס ממשיך לעבוד קשה ומשפר את הצד הטקטי במשחק שלו ",  אמר מאמן השוערים של הנבחרת הקמרונית ל'גרדיאן' הבריטי . " הוא מסוגל לשחק בכל קבוצה ,  למצוא עצמו בליגת האלופות ולהשכיח לגמרי כל תווית שהוצמדה לשוערים האפריקאים ". 
קאמני ,  אניימה ואל חדארי הוותיק הם ,  כאמור ,  השמות הבולטים בין שוערי הנבחרות בטורניר ,  אך מלבדם בונים גם על פאוזי שאושי ,  שהבריק בניצחון של אלג'יריה על מצרים בקרב על ההעפלה למונדיאל ,  אם כי טרם הבטיח את מקומו כשוער הראשון .  כל שאר השוערים מועדים לפורענות ,  והדאגה העיקרית היא דווקא בפייבוריטיות לזכייה כמו חוף השנהב וגאנה ,  עבורן מדובר בנקודת התורפה .  האליפות באנגולה יכולה להוציא את שוערי אפריקה לדרך חדשה ,  אך באותה מידה - ובהסתמך על טורנירי העבר - לקבע את מעמדם כשוערים מוזרים ובלתי צפויים המצויים בתחתית סדר העדיפויות .  בכל מקרה ,  ליגת העל שלנו תמיד תקבל אותם בזרועות פתוחות .
 
דברים שאניימה לא מספר
לא סתם השוערים הטובים באפריקה גומרים בסוף בישראל .  לחלקם הגדול ,  אין אישיות יציבה כדי להיות שוער בכיר שמוביל נבחרת או קבוצה לתארים הגדולים באמת .  ורובם ככולם סובלים עדיין מסטיגמה ביבשת הגדולה .  אניימה ,  שלא באשמתו ,  הוא רק קורבן של ההיסטוריה

