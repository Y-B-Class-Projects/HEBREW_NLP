אופטימיות מדבקת 
BenchMarker
 >  >  בסוף פברואר 1995 צללה בורסת תל אביב לתהומות לא מוכרות .  מדד ת"א 25 נגע בשפל של פחות מ-150 נקודות .  שנות הגאות הסתיימו בנפילה חופשית ,  שבמהלכה משך הציבור את כספו מהבורסה בכלל ומקופות הגמל בפרט .  ב-12 החודשים שהגיעו לאחר נקודת השפל הזאת זינקה הבורסה של תל אביב ביותר מ-50% .  היא המשיכה במסע העליות גם בשנים הבאות ,  ועלתה בכ-20% ב-1996 וב-10% ב-1997 - אך לא חזרה על הזינוק שביצעה בשנה שבה יצאה מנקודת השפל .  כמו בתחילת 1995 ,  גם בסוף ינואר 2003 הכל נראה שחור .  המצב הגיאופוליטי חבר למצב הכלכלי ,  ומדד ת"א 25 צנח לרמה של 311 נקודות .  המצב הזה לא נמשך זמן רב .  ב-12 החודשים הבאים זינקה הבורסה כמו מטאור ב-63% ותקופה חדשה החלה .  גם במקרה הזה ,  העליות נמשכו בשנים הבאות בדרך לניפוח הבועה שהתפוצצה לפני שנה .  ב-2004 זינקה הבורסה בכ-25% ,  וב-2005 בכ-30% .  תשואות נאות - אבל עדיין לא ברמה של השנה הראשונה שלאחר המיתון .  בדצמבר 2008 ,  לפני שנה בדיוק ,  שוב ביקר השפל בתל אביב .  גם זקני תל אביב אמרו שהנפילה הזאת היתה חריפה ומפחידה יותר .  בהתאמה ,  גם הזינוק של 2009 היה חד יותר מכל המקרים שהוזכרו .  בתוך שנה זינקה תל אביב ב-74% ,  מ-654 נקודות בתחילת 2009 לרמה של קרוב ל-1,140 נקודות אתמול .  לא צריך להיות היסטוריון כדי לדעת שהדבר היחיד הבטוח ב-2010 הוא שהעליות של 2009 לא יחזרו בה .  זינוק של עשרות אחוזים לא מצפה לנו ,  אך הציבור חוזר לבורסה .  הוא לא נוהר אליה ,  אבל הוא כאן - הגיוסים שמציגים הגופים המנהלים את נכסיו מעידים על כך .  האפיקים הסולידיים אינם אטרקטיביים בימים שבהם מדברים על בועה באג"ח הממשלתיות ,  והמכשירים הפיננסיים המורכבים עודם מוקצים .  על רקע זה נדמה כי למניות ולאג"ח הקונצרניות לא נותרה ברירה מלבד להמשיך לעלות .  נכון ,  הכלכלה הריאלית מפגרת אחרי השווקים - אבל הבורסה רואה קדימה .  הרוח האופטימית נושבת מכל פינה בשוק ההון ,  וכשמדובר בשווקים הפיננסיים ,  המשאלות מגשימות את עצמן ומה שהמשקיעים חושבים הוא מה שיקרה .  הסייגים נובעים מכך ש-15 החודשים האחרונים בשוק לימדו את כולנו שאין לצפות דבר .  עם זאת ,  בשורה התחתונה - התחזית היא אופטימית .
 
אופטימיות מדבקת 
BenchMarker

