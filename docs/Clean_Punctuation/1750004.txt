איטליה :  לאציו הגדילה את יתרונה בפסגה
אנדרה דיאז  ( 27 )  סידר לתכולים 0:1 בפאלרמו וארבע נקודות יתרון בפסגה ,  שבוע לפני הדרבי .  נאפולי ניצחה 0:1 את ברשיה
הגדולות של איטליה ,  שיחקו כבר בסוף השבוע ומשחקי יום ראשון במחזור התשיעי בסרייה A עמדו בסימן המשך הריצה המטורפת של המוליכה ,  לאציו .  הביאנקוצ'לסטי לא נעצרו גם בסיציליה ,  השיגו 0:1 על פאלרמו והגדילו את הפער בצמרת לארבע נקודות ,  שבוע לפני הדרבי הגדול של רומא .  נאפולי עלתה למקום החמישי עם 0:1 בחוץ על ברשיה ,  ואילו אודינזה המשיכה בהתאוששות עם 0:2 בבארי .  המחזור הסתיים עם 0:0 מאכזב בין קטאניה לפיורנטינה ,  שהציגה את אדריאן מוטו שחזר אחרי תשעה חודשי הרחקה .
 חמישה ניצחונות רצופים ,  שמונה משחקים ללא הפסד וארבע נקודות יתרון בראש הטבלה .  לאציו היא כבר הרבה יותר מגימיק חולף .  התכולים יצאו למשחק חוץ קשה מול מאמנם לשעבר דליו רוסי ופאלרמו ויצאו עם שלוש נקודות יקרות בעזרת לא מעט מזל .  לאציו התגוננה לאורך רוב הדקות ונהנתה מעוד יום מצוין של שוער נבחרת אורוגוואי פרננדו מוסלרה ,  ששמר על שער נקי .  
פאלרמו פתחה במתקפה ,  אבל בהזדמנות הראשונה שלה במשחק ,  לאציו הייתה זו שכבשה .  בדקה ה-27 הגביה כריסטיאן לדסמה כדור חופשי והבלם אנדרה דיאס המשיך לרשת של סלבטורה סיריגו .  גם במחצית השנייה התנועה הייתה חד כיוונית לעבר שערו של מוסלרה .  לאציו איבדה בדקה ה-77 את הבלם ג'וזפה ביאבה ,  אקס פאלרמו ,  שהורחק בצהוב שני ,  אבל גם בלעדיו ידעה לשמור על היתרון הזעיר וכעת ,  הכל ערוך ומוכן לדרבי .
 הפרטנופי חזרו למסלול הניצחונות עם 0:1 דחוק ,  בעוד ברשיה סופרת כבר חמישה הפסדים רצופים וככל הנראה תיפרד בימים הקרובים מהמאמן ג'וזפה יאצ'יני .  הקפטן פאולו קנבארו חזר להרכב נאפולי וייצב את ההגנה ,  אבל ההתקפה לא עשתה את שלה וגם כניסתו כמחליף של אדינסון קבאני האורוגוואי לא הביאה למפנה ,  כשמיקלה רקארי גילה יכולת טובה בשער המארחים .  בדקה ה-77 קיבלה נאפולי סוף כל סוף את המגיע לה ,  כשאזקיאל לאבצי הכריע את המשחק והקפיץ אותה למקום החמישי עם 15 נקודות ,  בדיוק כמו יובנטוס הרביעית .
 הביאנקונרי המשיכו בהתאוששות המרשימה שלהם ורשמו ניצחון ליגה רביעי ברציפות ולפתע הם כבר במקום השמיני עם 13 נקודות .  עבור בארי היה זה הפסד רביעי ברציפות והיא במקום האחרון עם שמונה נקודות בלבד .  אלכסיס סאנצ'ז הצ'יליאני היה האיש שכבש את הראשון ,  עם פצצה לחיבורים ברגל ימין מ-20 מטרים בדקה ה-16 .  לבארי הייתה הזדמנות גדולה לאזן את התוצאה בדקה ה-50 ,  אבל סמיר האנדנוביץ' עצר את הפנדל של פאולו בארטו .  החגיגה הצ'יליאנית של אודינזה הוכפלה בדקה ה-60 ,  כשסאנצ'ז בישל לבן ארצו מאוריסיו איסלה את השני במתפרצת .
 קטאניה - פיורנטינה 0:0
אחרי תשעה חודשי הרחקה בגין שימוש חוזר בסמים ,  אדריאן מוטו חזר ישירות להרכבה של פיורנטינה ,  אך לא הצליח לעזור לה לאסוף שלוש נקודות בסיציליה ולהימלט מהתחתית הצפופה .  החלוץ הרומני היה המסוכן מבין שחקני הוויולה ,  אבל לא השכיל להכניע את מריאנו אנדוחאר .  קטאניה המשיכה את התקופה הרעה שלה והיא כבר עם חמישה משחקים ללא ניצחון .
 משחקים נוספים :
 קליארי - בולוניה 0:2לקליארי :  ננה  ( 50 )  ,  ראג'ה נאינגולן  ( 78 ) 
צ'זנה - סמפדוריה 1:0לסמפדוריה :  ג'אמפאולו פאציני  ( 90 ) 
פארמה - קייבו 0:0

איטליה :  לאציו הגדילה את יתרונה בפסגה
אנדרה דיאז  ( 27 )  סידר לתכולים 0:1 בפאלרמו וארבע נקודות יתרון בפסגה ,  שבוע לפני הדרבי .  נאפולי ניצחה 0:1 את ברשיה

