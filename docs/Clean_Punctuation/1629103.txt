ההפגנות מחמירות ,  פאר משתפרת
משחקה של הישראלית הופסק לרבע שעה ואדם נעצר ,  אבל פאר עלתה לרבע הגמר אחרי ניצחון קליל .  הראל לוי הודח מבריסביין
שחר פאר נאלצה גם הלילה  ( רביעי )  להתמודד עם המפגינים בניו זילנד ,  אבל בינתיים הטניסאית הישראלית  ( 30 בעולם )  מסתדרת היטב עם הסחות הדעת וממשיכה לנצח בטורניר שפותח עבורה את העונה באוקלנד  ( סך פרסים 220 אלף דולר )  .  הלילה פאר גברה 1:6 ,  0:6 על הסלובקית מגדלנה ריבריקובה  ( 68 בעולם )  במסגרת הסיבוב השני ,  והעפילה לרבע הגמר בטורניר .
 כזכור ,  עוד לפני פתיחת הטורניר פאר נתבקשה על ידי פעילים פלסטינים לפרוש מהטורניר ,  ואם במשחק הראשון המחאות נגדה עוד היו מינוריות במהלך המשחק ,  הרי שהלילה הן החמירו ,  והתקשורת המקומית מדווחת שאדם אחד מבין המפגינים מחוץ למרכז הטניס באוקלנד נעצר על ידי המשטרה .
" אני חושבת שזה היה נוראי ",  אמרה פאר בת ה-22 , " אתמול זה עוד יחסית היה בסדר ,  אבל הלילה זה כבר היה ממש קולני .  הם יודעים בדיוק איפה לעמוד כדי שהרעש שהם עושים יישמע היטב ,  וזה פשוט לא הפסיק ". 
השופטים הפסיקו את המשחק למשך 15 דקות במהלך המערכה הראשונה ,  והמארגנים שוחחו ביניהם ממושכות כדי להחליט כיצד לפעול .  פאר ,  מצדה ,  התעקשה להמשיך את המשחק כרגיל ,  ומיד עם הנקודה הראשונה עם חזרתה למגרש שלפה ווינר . " זה נתן לי מוטיבציה ",  אמרה פאר על המפגינים , " כמו אתמול ,  גם הפעם בכל פעם ששמעתי אותם חזק ,  זה גרם לי לשחק טוב יותר כדי להוכיח שאני יכולה לשחק עם הרעש הזה .
" הם עושים מה שהם רוצים ",  המשיכה פאר , " והם יכולים להמשיך לעשות מה שהם רוצים .  כל עוד אני מנצחת ,  לא אכפת לי ".  ריבריקובה ,  מנגד ,  סבלה קצת יותר . " זה היה קשה ,  לא הצלחתי להתרכז ",  אמרה הסלובקית .  בסיבוב הבא תפגוש פאר את מריה קירילנקו הרוסייה  ( 62 בעולם )  ,  שגברה על קאיה קאנפי האסטונית 2:6 ,  3:6 .
 ישראלי אחר ,  שאמנם הרשים עם תחילת השנה השנה ,  אבל בכל זאת דרכו בטורניר בריסביין ,  אוסטרליה  ( פרסים בסך 372,500 דולר )  נעצרה הוא הראל לוי  ( 119 בעולם )  .  הישראלי ,  שהביס את מיכאל לודרה בסיבוב הראשון עם 2:6 ,  2:6 ,  נעצר כעת בשמינית הגמר נגד תומאס בלוצ'י הברזילאי ,  המדורג 36 בעולם .
 לוי נשבר פעם אחת במערכה הראשונה והפסיד בה 6:4 ,  אבל במערכה השנייה הוא ניצל שבירה אחת  ( משלוש שהיו לו )  כדי לנצח 4:6 .  במערכה המכרעת לוי שוב נשבר ושוב הפסיד 6:4 ובכך סיים את דרכו בטורניר ,  אותו הוא מסיים עם 20 נקודות דירוג ו-6,110 דולר .
 
ההפגנות מחמירות ,  פאר משתפרת
משחקה של הישראלית הופסק לרבע שעה ואדם נעצר ,  אבל פאר עלתה לרבע הגמר אחרי ניצחון קליל .  הראל לוי הודח מבריסביין

