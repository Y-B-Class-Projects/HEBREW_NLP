טורקיה :  הקרקע בשלה למו"מ ישראלי-סורי
שר החוץ הטורקי אמר בראיון לעיתון  " אל חיאת "  כי  " הוכשרה הקרקע לקראת חידוש המשא ומתן העקיף בין ישראל לסוריה בתיווך אנקרה "
" הוכשרה הקרקע לקראת חידוש המשא ומתן העקיף בין ישראל לסוריה בתיווך טורקי "   כך אמר  ( שלישי )  שר החוץ הטורקי אחמט דאווט אולו בראיון לעיתון  " אל-חיאת "  היוצא לאור בלונדון .  אולו ,  שביקר בימים האחרונים בדמשק ,  אמר לכתב העיתון כי  " כל הבכירים האמריקאים "  שעימם הוא נפגש  " תומכים ללא סייג "  בחידוש המגעים בין ישראל לסוריה שהופסקו בסוף 2008 .  אולו אמר עוד כי הוא  " אופטימי מאד "  באשר לאפשרות לחידוש המגעים אך ציין כי הוא אינו יודע מתי הדבר יקרה .
" אנחנו מנהלים כל הזמן התייעצויות עם השליח האמריקאי למזרח התיכון ג'ורג' מיטשל ,  עם מזכירת המדינה הילרי קלינטון ועם יתר עמיתינו האמריקאים - וכולם תומכים בחידוש השיחות  "  ,  אמר לעיתון .  הוא הבהיר ,  עם זאת ,  כי הוא אינו רשאי לדבר בשם הישראלים שהודיעו כי הם אינם מוכנים לתיווך טורקי אך ציין : " אני סבור כי הקרקע כעת נמצאת בשיא המוכנות לקראת חידוש המגעים ". 
 בתגובה להצהרות הלוחמניות הנשמעות מצד ישראל לדמשק  ( הכוונה לאיום של שר החוץ אביגדור ליברמן להפיל את משטרו של הנשיא אסד במלחמה הבאה  נ.י )  ענה אולו : " המצב באזור שלנו רגיש וההצהרות לעיתים מסלימות את המצב ולכן יש צורך לעצור כל אפשרות ליצירת משבר .  הדרך הטובה ביותר לעשות זאת היא לפתוח בתהליך שלום .  שוחחתי על כך עם הסורים והתרשמתי כי הם מוכנים ליוזמות חדשות של מגעים עקיפים ". 
ביום שישי הכחיש שר החוץ הסורי וואליד מועלם את הדיווחים לפיהם ארצו מוכנה לנסיגה  " בשלבים "  מהגולן וציין כי ארצו דורשת  " כל סנטימטר מרמת הגולן ".  בראיון לעיתון  " א-שרק אל-אווסט "  היוצא לאור בלונדון התייחס מועלם לדברי לשכת ראש הממשלה נתניהו לפיהם ראש הממשלה מוכן לנסוע לדמשק ולהיפגש עם הנשיא בשאר אסד באמרו : " אין מה לרתום את העגלה לפני הסוסים .  על ישראל להכריז קודם כל על נסיגה מלאה מרמת הגולן עד לגבולות 67' ". 

טורקיה :  הקרקע בשלה למו"מ ישראלי-סורי
שר החוץ הטורקי אמר בראיון לעיתון  " אל חיאת "  כי  " הוכשרה הקרקע לקראת חידוש המשא ומתן העקיף בין ישראל לסוריה בתיווך אנקרה "
 
