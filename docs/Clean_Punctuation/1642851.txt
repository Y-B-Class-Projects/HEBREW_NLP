 " אני עוזב כי אני רוצה להיות מנכ"ל  " 
שנים ארוכות כיהן יאיר עשהאל כמשנה למנכ"ל סופר-פארם ,  בידיעה שיבוא היום והוא יתפוס את כיסא המנכ"ל .  אבל אז נודע לו שלבעלי הרשת יש תוכנית אחרות .  בראיון פרישה הוא מספר ל-TheMarker איך הרגיש כשהחלום נגוז ,  על התוכניות לעתיד ועל ההצעות שהתחילו לזרום
 >  >  רידינג 3 ,  מועדון האירועים בנמל תל אביב ,  היה מלא בערב רביעי האחרון .  אנשי סופר-פארם ,  עמיתים  ( כך נקראים זכייני הסניפים ברשת )  ,  ספקים ואוהדים התייצבו ב-18:30 כדי לחלוק כבוד ליאיר עשהאל ,  המשנה למנכ"ל ,  שהחליט לפרוש לאחר שנים רבות ברשת .  ההתרגשות היתה רבה .  כשהוא ניצב על הבמה סיכם עשהאל : " תודה על הערב לזכרי ",  והוסיף בקול רועד : " אשרי אדם העובד בחברה שיודעת כך להיפרד מעובדיה ".  על אף שכבר עזב את הרשת ,  עשהאל מרבה להשתמש במונח  " אנחנו "  כשהוא מדבר על סופר-פארם .  בשיחה על כוס קפה הוא מנסה להסביר מה הניע אותו לקום וללכת אחרי 13 שנה .  מדוע עזב תפקיד בכיר בתחום שמרתק אותו ,  עם שכר גבוה ויד חופשית באחת החברות המצליחות במשק .  הוא גם לא סבל מהבוסים - ליאון קופלר בעלי סופר-פארם וליאור רייטבלט המנכ"ל - אותם הוא מעריך ומוקיר .  הם נהנים להיפגש לעתים גם אחרי שעות העבודה .  גם את העובדים תחתיו עשהאל רואה ,  לדבריו ,  כבני משפחה .  למעשה ,  הוא כל כך אוהב את מקום העבודה שהוא נוטש ,  עד שבכל יום בחצי השנה האחרונה - מאז הודיע על כוונתו לעזוב - המשיך להגיע לעבודה ראשון בבוקר וחזר הביתה ב-21:00 .  יום לפני פרישתו הרשמית עוד העביר את ישיבת הדירקטוריון של החברה .  לא ,  לעשהאל לא ממתין ג'וב אחר על מגש של כסף והוא עדיין אינו יודע מה יעשה בהמשך . " יש שלושה סוגים של החלטות בחיים ",  אומר עשהאל . " ההחלטות הקלות - בין הטוב לרע ,  וההחלטות הקשות - בין טוב לטוב ובין רע לרע .  ההחלטה שלי היתה בין הטוב מאוד לבלתי נודע ".  המקרה של עשהאל אינו דומה למקרי הפרישה השגרתיים של מנהלים בכירים ,  שבהם הפורש מתחיל להיות ממודר מהרגע שבו הודיע על התפטרותו ,  והרחקתו מתהליכים בחברה גוברת ככל שמתקרב תאריך עזיבתו .  נראה כי אכן מדובר באידיליה .  בעצם ,  רק כמעט .  כי הבטחה שניתנה לו בעבר על ידי רייטבלט המנכ"ל - שימלא את מקומו עם עזיבתו - לא מומשה . " יש מנכ"ל מצוין בסופר-פארם ואין סיבה להזיז אותו ",  אומר עשהאל . " אני לא רוצה להישאר בגלל נוחות וכבוד .  אני לא חושב שליאור צריך לזוז מהתפקיד רק כי אני רוצה להתקדם .  בהשקפה שלי ,  אדם צריך לממש את עצמו ,  להתקדם ובעיקר לא לדרוך במקום . " אם היתה לסופר-פארם פעילות בינלאומית ענקית וליאור היה יכול לנהל אותה ,  ואני הייתי משמש מנכ"ל משותף בישראל ,  אז או.קי .  אבל הפעילות בחו"ל עדיין לא גדולה מספיק והוא מנכ"ל טוב .  אני סקרן ותאב דעת ,  ורוצה ללמוד ולנהל ארגון - בתחום הקמעונות או לא ".  עשהאל הוא דמות מוכרת בענף השיווק והקמעונות .  מיד לאחר שפורסמה ההודעה על פרישתו ,  החל מחול שדים של שמועות :  עשהאל עומד להחליף את מנכ"ל שופרסל אפי רוזנהויז ,  או אולי את זאב וורמברנד ,  מנכ"ל רבוע הכחול .  עשהאל טען אז כי עדיין אינו יודע לאן מועדות פניו ,  אך האנשים סביבו ובענף בכלל סירבו להאמין .  איזה אדם שפוי עוזב עבודה שכה רבים חולמים על תפקיד בכיר בה ,  מבלי שיהיה מסודר בתפקיד עתידי מוצלח ?  כשחלפו החודשים ,  ועשהאל עדיין לא הודיע על משרה חדשה ,  הבינו בשוק :  האדם הזה הוא יאיר עשהאל .  לא קל יותר למצוא עבודה כשיש לך משרה ?   " כן .  אפשר לומר שיש כאן סוג של אומץ ,  אבל בבחירה בין לחפש בשקט ואז להגיד שאני עוזב ,  לבין להודיע שאני עוזב ואז שייפנו אלי - בחרתי באפשרות השנייה .  לא הרגשתי בנוח לעשות דברים בהיחבא .  על אף שלמעלה ידעו שאני עוזב ,  עדיין לא יכולתי לרחרח ,  ללכת לראיונות עבודה ולהגיד שם שלא יגידו כלום למנהלים ולעובדים שלי .  אני לא בנוי להסתיר דברים .  בהיבט המצפוני לא יכולתי לעשות את זה ".   " גודל הארגון הוא לא מה שקובע"הוא  " נמשך "  לסופר-פארם מתפקיד מנכ"ל רשת טויס אר אס ,  עוד כשהיתה בבעלות משותפת של ליאון קופלר ואליעזר פישמן .  רייטבלט ,  שהגיע לרשת שנה לפניו ,  שמע על איש הקמעונות המוצלח ,  עם ניסיון של תשע שנים בתפקידים בכירים בשטראוס ,  וארבע שנים בטויס אר אס ,  הביא אותו לסופר-פארם ולימים אף תפר בשבילו הגדרת תפקיד שלא היתה קיימת עד אז - משנה למנכ"ל .  מתוקף תפקידו החדש מונה עשהאל לאחראי על סמנכ"לי הסחר והשיווק ,  שהיו כפופים קודם למנכ"ל .  עם זאת ,  כבר לפני 13 שנה הובהר לעשהאל כי מדובר בהגדרת תפקיד מיוחדת לתקופה זמנית בלבד .  הוא לא צפה מראש שהשנים יחלפו ורייטבלט לא יזוז לשום מקום .  עד סוף 2007 ,  כולם - והוא עצמו - חשבו כי יגיע היום והוא יישב בכיסא הבוס .  כשבנק לאומי רכש 20% מסופר-פארם ,  בספטמבר 2007 ,  כבר היה ברור שרייטבלט כאן בשביל להישאר .  הבנק היתנה את העסקה בכך שרייבלט יישאר בתפקיד חמש שנים נוספות .  הוא כמובן הסכים .  מאותו הרגע התחילה הספירה לאחור ,  ועשהאל ידע שהוא רוצה לעזוב .  קרה לך שהתחרטת על ההחלטה לעזוב בחודשים האחרונים ?   " חשבתי הרבה ,  ואין לי שום שמחה על זה שאני עוזב - רק עצב .  אבל יש בי שלמות מוחלטת עם ההחלטה .  לא יכולתי להישאר באותו מקום בלי שאממש את עצמי .  לא התחרטתי .  אחרי הרבה שנים מסקרן אותי לעשות דברים אחרים ".  העזיבה שלך נבעה משיקולים של כבוד ?  רצית תפקיד בכיר יותר ?   " לא .  אני עוזב כי אני רוצה להתקדם ולהיות המנכ"ל .  אין לי בעיה להיות מנכ"ל של חברה קטנה יותר ".  אז כן רצית תפקיד בכיר יותר . " ההבדל הוא שבראש הפירמידה ,  אתה המנהל העליון שאחראי לכל דבר בארגון ,  ואתה מתווה את הדרך בהתאם לפילוסופיה שלך .  גודל הארגון הוא לא מה שקובע ,  אלא האנשים שאתה עובד מעליהם ובשבילם ,  ועד כמה אתה יכול לבוא בארגון לידי ביטוי כמנכ"ל ".  כמנכ"ל סופר-פארם היית עושה דברים אחרת ?   " המנכ"ל ואני ראינו עין בעין ,  הבעיה שאתה לא המנהל העליון ".  זה היה משנה אם היו הופכים אותך למנכ"ל ואת רייטבלט ליו"ר ?   " כן .  זה גם מה שרציתי ".  כשאמרת לקופלר ולרייטבלט שאתה רוצה לעזוב ,  הם ניסו לשכנע אותך להישאר ?   " כן .  את ההחלטה קיבלתי כבר לפני שנתיים .  זה נגרר שנה וחצי שלא הודעתי לעובדים ובחוץ ולא חיפשתי עבודה ,  כי ניסו לשכנע אותי להישאר .  כשאתה עוזב בית ,  התהליך הוא לא קל ".  לא ניסו להגיד לך שרייטבלט אולי יעזוב בעתיד וכדאי לך לחכות ?   " להיפך .  מה שהיה מצחיק זה שבשוק חשבו שאני אחליף אותו ואני המנכ"ל הבא ,  אבל אני והוא יודעים כל הזמן הזה שהוא לא הולך לשום מקום ".  מתי הבנת שאתה לא עומד להיות מנכ"ל סופר-פארם ?   " בנובמבר 2007 ,  ביריד הקניות ,  כשליאור אמר על הבמה שהוא נשאר ולא הולך לשום מקום ".  ככה שמעת על זה ?  על הבמה ליד כולם ?   " הוא אמר לי קצת לפני ".  אז לפני זה חשבת שתהיה המנכ"ל הבא ?   " לפני זה התכנון היה שאני אהיה המנכ"ל .  בגלל זה מינו אותי למשנה ,  והביאו אותי לתפקיד עשר שנים קודם לכן .  יכול להיות שליאור צעיר מדי בגיל בשביל לעזוב ,  ולדעתי גם לא נכון בשביל הארגון שהוא יזוז מהתפקיד ".  אתה ממורמר באיזשהו אופן ?   " אפילו לא בפסיק ".  אבל הבטיחו לך משהו ולא קיימו . " נכון ,  אבל אף אחד לא עומד לך עם אקדח לרקה ,  ואף אחד לא צריך להעזיב את ליאור אם הוא טוב ".  לא מקריבים את האסטרטגיה באחרונה גברו השמועות על עשהאל יותר ויותר .  לאחר שקבוצת אי.די.בי הודיעה כי ריצ'רד הנטר ,  מנכ"ל נטוויז'ן ,  יכהן כמנהל העסקים ראשי של שופרסל ולמעשה ינהל את החברה ,  הדיבור המוביל בברנז'ה היה דווקא על עשהאל כמנכ"ל הבא . " המפסיד העיקרי הוא עשהאל ,  שלטש עיניים לתפקיד מנכ"ל שופרסל ,  ועכשיו הביאו לשם את האנטר לתפקיד ",  אמר אחד הגורמים הבכירים שדנו בנושא . " בכל פעם מגיעה לאוזניי שמועה אחרת בקשר לתפקיד כזה או אחר הנוגע אלי ",  מכחיש עשהאל את כוורת השמועות . " לא מדובר ביותר מספקולציות של אנשים .  לא עזבתי את סופר-פארם כי כיוונתי לתפקיד כזה או אחר ".  קיבלת הצעות עבודה אטרקטיביות ?   " בתקופה האחרונה מתחילות להגיע פניות לדברים מאוד מעניינים .  אני נמצא בפגישות רבות כל יום מהבוקר .  כשהלב ייפגש עם הראש - אחליט .  זה כמו נישואים :  מתחתנים מהלב ,  לא מהאינטרסים ".  איזה מקום אתה בעצם מחפש ?   " מקום שבו אוכל ללמוד גם מבעלי הבית וגם מאנשים שעובדים אתי .  אני חייב להיות במקום שבו אני מופרה ולומד ,  ולא רק נרקיס מלך הביצה ".  כמה ארגונים כאלה כבר יש ?   " יש מספיק חברות בישראל ,  שחלקן גם מחוברות לחברות בינלאומיות ,  ומספיק בעלי בית איכותיים שתהליך קבלת ההחלטות שלהם עובר דרך פריזמה מסודרת .  אני מוכן גם לעבוד בחברה שצריכה לעבור מהפך ,  אבל כשאתה והבעלים רואים עין בעין ויש תהליך ארוך של קבלת החלטות ".  אז למעשה אתה רוצה לעבוד בסופר-פארם . " כן .  אבל בתור המנכ"ל .  כשליאור שאל אותי אם הוא יכול לעזור לי בחוץ שאלתי אותו אם אולי הוא מכיר מישהו בסופר-פארם ".  לעשהאל חשוב להבהיר לאלה שחושבים כי לפני הכל הוא מומחה בקמעונות ,  ורק אחר כך מנהל - כי אלה ממש לא פני הדברים . " פשוט התמחיתי בשנים האחרונות בקמעונות ,  והשיווק והקמעונות בסופר-פארם הם ברמות הגבוהות בעולם ",  הוא מסביר . " לפעמים אני מוצא את עצמי מסתכל על קמעונאים אחרים בעין ביקורתית ,  ותמה מה גרם להם ,  למשל ,  לפתוח חנות במקום כזה או אחר . " אבל אני מאמין בעבודה עקבית ,  קפדנית ועל פי תכנון .  אני לא מאמין בהבלחות וקפריזות .  אני גם לא חושב שחברה צריכה להמציא אסטרטגיה חדשה בכל שלוש שנים .  רואים חברות שפותחות תת רשת חדשה - ואז סוגרות אותה ,  מאחדות רשתות - ואז מפרידות אותן שוב .  לפעמים בשביל להיות גדולות הן מאבדות את הזהות והבידול .  במצב כזה ,  פעם יעדיפו אותך ופעם אחרת מישהו אחר ".  איך אתם פועלים בסופר-פארם ?   " בצורה מאוד אנליטית .  ההתייחסות לקמעונות ,  שהיא לכאורה low טק ,  היא כמו להיי-טק .  היכולת שלנו לנהל עסק כה מורכב וגדול ,  מול רגולציה וספקים ברמה מאוד גבוהה לאורך שנים ,  יונקת מהמקצועיות ,  מכוח אדם איכותי ומאסטרטגיה קבועה ולא מזגזגת .  אני גאה על זה שאנחנו מצליחים לנהל ארגון עם יכולת ארוכת טווח ,  שלא פוגעת בתחרות שלנו אל מול התוצאות היום-יומיות שלנו .  אנחנו לא מקריבים את האסטרטגיה שלנו .  קשה למצוא רשתות אחרות שגדלות בחנויות זהות באופן ריאלי ואורגני ,  בכל שנה מזה 15 שנה ".  פשטות מתוחכמת עשהאל ורייטבלט שונים מאוד זה מזה .  מהשניים ,  נראה כי עשהאל הוא יותר איש הבריות .  אנשים אוהבים אותו ולא מרגישים מאוימים ,  אך מנגד מעניקים לו כבוד רב .  בסיור במסדרונות ההנהלה של סניף סופר-פארם בקניון איילון ,  אפשר לפגוש הרבה תמרוקים ,  אך גם לא מעט אוהדים מושבעים של עשהאל שמרעיפים עליו חיבוקים ונשיקות ומביטים בו בעיניים מעריצות ונוצצות מדמעות .  דולי ,  מנהלת הקוסמטיקה של הסניף ,  בכתה פעמיים במהלך הביקור . " אנחנו ארגון של אנשים רגישים ",  היא מסבירה .  מנהל הסניף ,  קובי ינקוביץ' ,  מתעקש להגיד כמה דברים על עשהאל : " בקטע המקצועי אף אחד ,  לא מבפנים ולא מבחוץ ,  לא יחלוק על כך שיאיר הוא איש שיווק 'תותח' ברמות הקשות .  הוא המציא את הפשטות עם התחכום .  עם כל השמרנות שיש בו ,  הוא הביא לעולם את הביוטי סיטי ,  הבייבי לנד ועל אף שרוזנהויז המציא את מועדון הלקוחות - הוא זה שטיפח את לייף סטייל למה שהוא כיום . " מחלקות האורתופדיה ,  האופטיקה - זה הכל פרי יוזמתו ופיתוחו של יאיר .  הוא איש של אנשים .  בהתחלה לא רואים את זה ,  כי בפגישות הראשונות הוא מצטייר כשקט ומופנם ,  אבל אחרי זמן מה רואים את החום שנשפך ממנו ומחבק אנשים ".  גם לבכירים בענף יש רק דברים טובים להגיד על עשהאל . " הוא מאוד חכם ,  אחד מהאנשים שיותר מבינים בריטייל בישראל ",  אומר אורן רווח ,  מנכ"ל אסתי לאודר . " אני ממש מעריץ אותו .  אומרים לי 'יאיר עשהאל' וממש מבריקות לי העיניים .  הוא השתלב יפה בתוך קבוצת סופר-פארם ועשה הרבה דברים שעיצבו אותה .  בנוסף ,  הוא איש שמאוד נעים לעבוד מולו ושמכבד את הספקים ".  מה דעתך על ההחלטה שלו לפרוש ?   " הוא היה משנה למנכ"ל ועשה כברת דרך ,  אבל יש הבדל בין להיות משנה למנכ"ל .  אנשים טובים רוצים להתקדם .  הוא עשה את הצעד הנכון ,  גם אני הייתי עושה את אותו הדבר .  אני לא יודע מה יהיה אתו בהמשך ,  אבל בכל זאת זו היתה החלטה נבונה ".   " הוא איש מאוד אינטליגנטי ומאוד מקצועי ,  ומלה שלו היא תמיד מלה ",  מצהיר ספק בכיר אחר . " הוא לא מברבר בשכל ,  הוא נעים הליכות ואומר דברים ענייניים וללא הרבה רעש וצלצולים כפי שנהוג בענף .  הוא גם מעט סגור ולא בברנז'ה .  התפלאתי שהוא לא מצא עבודה ובכל זאת עזב ".  מיצוב יוקרתי ,  הנחות גדולות עשהאל ,  לדבריו ,  נהפך למומחה קמעונות במקרה .  למעשה ,  הוא בכלל רצה להיות דיפלומט ולכן גם למד יחסים בינלאומיים .  הוא דובר חמש שפות ברמת שפת אם - אנגלית ,  צרפתית ,  ערבית ,  ספרדית ועברית . " נולדתי בישראל אבל עם הוריי ,  שמגיעים ממצרים ,  אני מדבר צרפתית ",  הוא מספר . " ניסיתי לדבר עם הבן שלי צרפתית אבל זה לא כל כך עבד .  כשאתה מגיע הביתה בלילה ואומר לו איזה משפט בצרפתית ,  זה לא מספיק והוא לא ממש מבין מה אתה רוצה ממנו ".  יש לו שלושה בנים ,  בני 4 ,  11 ו-14 . " אני ממש לא אבא מצטיין ,  אני אבא עסוק ",  הוא מודה . " האמא בבית ,  אך אני לא חושב שאמא זה במקום אבא .  אבל זה האופי שלי ".  את המעבר לקמעונות עשה ממניעים כלכליים נטו . " עברתי אחרי שדיפלומט אחד אמר לי את המשפט הבא :  'אני 30 שנה במשרד החוץ .  אני מפרנס את אשתי בכבוד והיא מפרנסת אותי בכסף ",  הוא מספר .  בענף הקמעונות נחשב עשהאל איש מקצוע מוערך בזכות לא מעט מהלכים שהוביל בסופר-פארם .  כשהגיע לרשת ,  המותג הפרטי שלה לייף היה בחיתוליו .  כיום הוא כולל כ-400 מוצרים ואלפי פריטים .  את 2009 סיים המותג הפרטי עם מכירות של 307 מיליון שקל - גידול של 7% מהשנה הקודמת .  הוא תופס נתח של 8% מכלל המכירות בסופר-פארם ו-13% בממוצע בתחומים שבהם הוא פועל .  אחד המהלכים המשמעותיים של סופר-פארם ,  שנחשב ה"בייבי "  של עשהאל בשנתיים האחרונות ,  היה כניסה לתחום האופטיקה .  עשהאל זיהה את הרווחיות בתחום ,  ובחברה האמינו שהם יכולים להציע שירות מקצועי ומחירים אטרקטיביים .  בנוסף ,  מדובר באמצעי שמבדל את הרשת ממתחרותיה ותומך במיצובה כרשת בריאות מקצועית .  כיום יש מחלקות אופטיקה ב-11 סניפים שבהם פועלים אופטומטריסטים מורשים .  מבחינה שיווקית ניסה עשהאל לשלב בין מיצוב יוקרתי ,  נקי וגם יקר של סופר-פארם ,  לצד מבצעים והנחות גדולות מאוד .  בין השאר הוא הנהיג אירועים שונים כדי לחזק את הקשר בין הרשת ללקוחות וספקים כמו ביוטי סיטי בתחום הקוסמטיקה ,  בייבי לנד לתינוקות ,  פסטיבל good life ועוד .  מה דעתך על קונצפט הדראגסטורים בישראל ?   " אני חושב שיש פה שחקן מוביל - סופר-פארם עם 154 חנויות .  כשנגיע ל-200 חנויות ,  כנראה נגיע למיצוי .  יש שחקן שני ,  ניו פארם ,  שגם אם יעשה עבודה טובה - תפעולית ושיווקית - עדיין בסיס האסטרטגיה שלו הוא me too  ( חיקוי )  של סופר-פארם .  בשוק גדול מאוד להיות me too זה לגיטימי ,  אבל בשוק קטן כמו שלנו חיקוי זה לא מספיק .  צריך בידול ".  שוק הקמעונות בישראל ריכוזי מדי בעיניך ?   " שוק של שתי רשתות שיווק גדולות  ( שופרסל ורבוע כחול )  ,  הוא בעייתי .  טוב שיש את הרשתות הפרטיות ,  אבל הן לא מאוגדות ולכן הכוח העיקרי מתרכז בידי שתי הרשתות הגדולות .  מנגד ,  אפשר למצוא תחומים ,  כמו אופנה ,  שהם מבוזרים עם יותר מדי מתחרים ".  מה אתה חושב על סוגיית סידור המדפים שתופסת הרבה כותרות בימים אלה ?   " אני חושב ששופרסל עושים נכון .  הקמעונאי צריך לסדר את המדף .  אני לא נכנס לשיקול המסחרי של כמה הם רוצים לגבות מהספקים על סידור המדפים ,  אלא לעיקרון שהמדפים שייכים לקמעונאי - והוא זה שצריך לסדר . " עם זאת ,  צריך למצוא את הדרך לעשות את זה נכון ולשמור ליצרנים שטחי מדף בהתאם לתוצאות שלהם ,  אבל העיקרון שהרשת צריכה לסדר את המדפים של עצמה ולא הספקים הוא נכון ".  נראה שבסופר-פארם הצלחתם לא למשוך הרבה אש .  איך יכול להיות שהשקתם מותג פרטי בכל-כך הרבה קטגוריות בלי סכסוכי סחר ,  כמו שקורה לעתים קרובות ברשתות המזון ?   " סופר-פארם מתפרנסת מהמותגים ,  ולכן המותג הפרטי לא יבוא על חשבון המכירות של הספקים - בניגוד לשופרסל .  ברוב רשתות המזון רואים שהן נותנות שטחי מדף לא פרופורציונליים למותג הפרטי שלהן .  אצלנו השטחים של לייף פרופורציונליים לנתח השוק שלו .  אנחנו גם נישאר רק בתחומי הבריאות והיופי ,  והוא לא ניכנס לקומודיטי  ( מוצרי בסיס )  .  זו אחת העוצמות של סופר-פארם ".   " כשמישהו מחקה אותך ,  קשה לך ללמוד ממנו ">  >  ליאיר עשהאל ביקורת רבה על רשת ניו פארם ,  המתחרה המושבעת של סופר-פארם ,  שבבעלות קבוצת המשביר לצרכן . " אני כבעלים הייתי לוקח לנהל את הרשת מישהו שהוא קמעונאי בנשמה ומבין קמעונות ".   " בכלל ,  בכל רשת קמעונית גדולה צריך לשים בראש הפירמידה אנשי מקצוע מעולם הקמעונות .  זה עולם מורכב מאוד ,  שמחייב ירידה לפרטים ותכנון והבנה בנושאים מאוד מגוונים - החל מלוגיסטיקה ותפעול ועד לבחירת לוקיישנים ,  שיווק ,  מסחור חנויות וניהול אנשים - וזה לא עניין להתנסויות ",  אמר עשהאל בהתייחסו למינוי יפתח סרי ,  שכיהן בעבר בתפקידי ניהול בכירים בחברת טבע בישראל ובחו"ל ,  למנכ"ל רשת ניו פארם באחרונה . " אני חושב שהם מתחרים הוגנים ולגיטימיים ,  ואני מנסה ללמוד מהמתחרים ,  אבל מוצא את עצמי לפעמים מתוסכל ,  כי כשמישהו מחקה אותך קשה לך ללמוד ממנו ".  בכנס איגוד השיווק שהתקיים באחרונה ,  הנחה עשהאל פאנל שבו השתתף רמי שביט ,  הבעלים של קבוצת  " המשביר לצרכן ",  בעלת ניו פארם .  על הבמה לא יכול היה עשהאל להתאפק וזרק הערות לשביט ,  כמו  " עכשיו אתה יכול לבוא לחפש אצלי עבודה ",  או  " נכנסתי לתפקיד עם שיער ועכשיו נותרתי רק עם ראש ".  כמו כן העיר לשביט בהומור המהול בציניות ,  על כך שהוא מרבה להצהיר על תוכניות שהוא לא מיישם לאחר מכן .  שביט לא נשאר חייב ואמר על הבמה שהוא הסתבך עם המנחה ,  שיכול סוף סוף  " להחזיר לו "  על כל השנים שהם היו יריבים .  היית הולך לנהל מחר את ניו פארם ?   " האינטגריטי שלי לא היה מאפשר לי לפגוע בסופר-פארם .  היחסים שלי עם סופר-פארם וליאון קופלר וליאור רייבלט ,  שאותם אני מוקיר ומכיר ,  הם כאלה שאני לא אלך לנהל את הרשת המתחרה ".  

" אני עוזב כי אני רוצה להיות מנכ"ל  " 
שנים ארוכות כיהן יאיר עשהאל כמשנה למנכ"ל סופר-פארם ,  בידיעה שיבוא היום והוא יתפוס את כיסא המנכ"ל .  אבל אז נודע לו שלבעלי הרשת יש תוכנית אחרות .  בראיון פרישה הוא מספר ל-TheMarker איך הרגיש כשהחלום נגוז ,  על התוכניות לעתיד ועל ההצעות שהתחילו לזרום

