איך הגיע נסטיה צ'ה לסכנין ? 
על פי דיווחים ,  כוכב נבחרת סלובניה הסתבך בחובות עצומים בהימורים לא חוקיים ,  איבד נכסים ולווה כספים מחבריו לנבחרת
ביום חמישי הודיעה בני סכנין על צירופו של הקשר הסלובני ,  נסטיה צ'ה ,  שיהפוך לזר החמישי בקבוצה .  צ'ה בן ה-32 הוא שחקן בעל רזומה עשיר ומפואר ,  שרשם בין היתר 46 הופעות בנבחרת סלובניה ושיחק במונדיאל 2002 ,  אך בחודשים האחרונים נקשר שמו לפרשה לא נעימה שמרכזה הימורים בלתי חוקיים בספורט .  על פי פרסומים בתקשורת הסלובנית ,  צ'ה הסתבך בהימורים בלתי חוקיים ,  חייב מאות אלפי יורו ואיבד שני בתים שבבעלותו ודירה נוספת לטובת נושים שונים .  
הפרשה נחשפה לראשונה בחודש אוקטובר .  האתר הסלובני  " פוזרפורט "  דיווח כי צ'ה נמצא בחובות ענק בשל הימורים .  ככל הנראה ,  המשחקים עליהם הימר לכאורה צ'ה קשורים לפרשת מכירת המשחקים הגדולה שחוקרת אופ"א .  כזכור ,  לפני כחודשיים נעצרו בגרמניה 17 בני אדם בחשד לשותפות ברשת מכירת משחקים ,  בעיקר בליגות זניחות באירופה וביניהן סלובניה וקרואטיה .  באופ"א כינו אז הפרשה : " שערורית מכירת המשחקים הגדולה בתולדות הכדורגל האירופי ".  
בתקשורת הסלובנית נטען כי צ'ה הסתבך עם המאפיה של מאריבור ,  שזכתה גם לכינוי  " המאפיה הבלקנית ",  ושקע עמוק לתוך העולם האפל של ההימורים .  על פי החשד ,  שניים משחקני דור הזהב של סלובניה ,  מיראן פאבלין ואמיר קאריץ' ,  היו מארגנים הימורים במשך שנים והמשיכו לעשות זאת גם לאחר פרישתם .  הם כנראה אלה שמשכו את השחקנים לעניין ,  וצ'ה היה המפסיד הראשי ונקלע לחובות כבדים .  
כאמור ,  בסלובניה נטען כי על מנת לכסוץ את החובות נאלץ צ'ה להיפרד משלושה נכסים שהיו בבעלותו :  שני בתים ,  אשר באחד מהם התגוררו הוריו ,  ודירת מגורים .  על פי הדיווחים ,  חלק מהנכסים עברו ישירות לידיהם של ראשי המאפיה .  בנוסף ,  נטען כי צ'ה לווה 70 אלף יורו משני שחקני נבחרת סלובניה בוסטיאן ססאר ומתיאה מאבריץ' על מנת לכסות את חובותיו הגדולים וכי הוא נמצא במצב נפשי קשה .  טענה נוספת כי אשתו של צ'ה נפרדה ממנו ,  הוכחשה נחרצות על ידי מקורבי השחקן .
 צ'ה הוא לא הכדורגלן היחיד ששמו נקשר בפרשה .  כדורגלן הפועל פתח תקוה לשעבר ארמין רקוביץ' נחשד שהימר גם על משחקים של קבוצתו אינטרבלוק באירופה .  רקוביץ' הודה כי בסלובניה תופעת מכירת המשחקים היא נפוצה והודה שכששיחק במריבור היה בקשר מצוין עם מי שנחשב לראש המאפיה שם ,  אך טען כי הימר בצורה חוקית על משחקים באירופה .  
תופעת מכירת המשחקים מכונה כ"מחלה של הכדורגל הסלובני ",  שם נדהמו לגלות את מימדי הפרשה .  אלא שהתקדמות בחקירה לא נרשמה מכיוון שקיים קשר של שתיקה לגבי פרשיות מסוג זה .  על פי הדיוע ,  צ'ה לא נחקר בפרשה ,  אך בסלובניה נטען כי אופ"א והרשויות הציעו לו לשמש כעד מרכזי ולקבל חסינות מהעמדה לדין .  
לפני כחודש וחצי הסכים צ'ה להתייחס לראשונה לפרשה ,  כאשר שלח הודעה לעיתונות שנוסחה על ידי עורך דינו . " הדיווח על מצבו הנפשי של מרשי אינו נכון .  צ'ה משחק ברייקה והוא חלק חשוב מהקבוצה .  הטיעון כי צ'ה איבד נכסים לטובת נושי הימורים הוא שגוי .  ההוצאה לפועל נמצאת בהליך נגד מרשי והורתה לו לפנות את הנכסים .  ההליך נמצא בשלבים מוקדמים ולכן אינני יכול לדבר עליו .  אני מקווה שהתקשורת הסלובנית לא תפרסם עוד טענות לא בדוקות ולא מדויקות ".  
כאמור ,  צ'ה הוא אחד הכדורגלנים הבכירים בתולדות הכדורגל הסלובני .  הוא שיחק במשך ארבע שנים בקלאב ברוז' הבלגית וזכה בשלוש אליפויות לפני שהמשיך לאוסטריה וינה וחימקי מוסקבה .  בקיץ חתם ברייקה הקרואטית ,  אך לא רשם ולו דקת משחק אחת מתחילת העונה .  בקרואטיה ובסלובניה דווח כי הפרשה המדוברת היא זו שהובילה את המאמן ננאד גרצ'אן לקבל את ההחלטה .  למרות שברייקה הכחישו בתחילה את הדיווחים ,  השחקן שוחרר מהמועדון ועזב לישראל .  
אגב ,  ללא קשר לפרסומים ,  לפני כשלוש שנים היה צ'ה קרוב מאוד לסיכום במכבי חיפה ,  אך זו ויתרה על שירותיו לטובת רנאטו הברזילאי .  
דדה חדד ,  נציגו של השחקן בישראל ,  אמר : " לא ידוע לי מהעניין הזה .  הבאנו את השחקן כדי שישחק כדורגל ,  עדיף שנתעסק ביכולת שלו במגרש ולא בצהוב ". 

איך הגיע נסטיה צ'ה לסכנין ? 
על פי דיווחים ,  כוכב נבחרת סלובניה הסתבך בחובות עצומים בהימורים לא חוקיים ,  איבד נכסים ולווה כספים מחבריו לנבחרת

