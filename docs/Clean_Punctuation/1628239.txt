אושר הסכם הנושים של הקבלן שמואל רובננקו
בתמורה למחיקת חובותיו האישיים שהוערכו ב-69 מיליון שקל ,  ישלם רובננקו 6.3 מיליון שקל לנושים - מרביתם בנקים .  צו עיכוב יציאה מהארץ נגדו בוטל ,  והוא שב להתגורר בתל אביב ובלטביה לסירוגין
 >  >  הקבלן שמואל רובננקו הגיע להסדר עם נושיו לפיו ישלם להם 6.3 מיליון שקל בתמורה למחיקת חובותיו האישיים שהוערכו ב-69 מיליון שקל .  לאחר אישור ההסדר פטור עתה רובננקו מחובותיו והליכי כינוס הנכסים שבהם היה מצוי הסתיימו באחרונה .  מרבית חובותיו של רובננקו היו לבנקים :  הפועלים ,  דיסקונט ,  מרכנתיל דיסקונט ,  המזרחי והבנק לפיתוח התעשייה .  בסוף 2002 נקלעה קבוצת החברות של שמואל רובננקו לקשיים בעקבות בעיות בחברה הבת הבורסאית ,  ולאחר שרובננקו ניסה להציל את החברה באמצעות הזרמת כספים מכיסו .  החברה הציבורית נמכרה לקבוצת יונה בחסות בית המשפט ,  במסגרת הקפאת ההליכים נגדה .  זאת לאחר שחובות קבוצת החברות שהיו בשליטת רובננקו הגיעו ליותר מ-430 מיליון שקל .  חובה של החברה הציבורית רובננקו היה כ-130 מיליון שקל .  לחברה היו פרויקטים באזור פתח תקוה  ( 450 יחידות דיור )  ,  בהוד השרון  ( 98 יח"ד )  ,  במודיעין ,  בשוהם ,  באשדוד ובאלעד .  רובננקו עזב את ישראל בעקבות ההליכים ועבר להתגורר בלטביה שבה הוא פעיל בשוק הנדל"ן .  לפני כשנתיים בוטל צו עיכוב יציאה מהארץ שמנע את חזרתו לישראל .  כיום הוא מתגורר לפרקים בריגה ובדירה שכורה בתל אביב .  לדברי עו"ד רמי בובליל שייצג את רובננקו  " הוא שוקל כעת את צעדיו בתחום הנדל"ן בישראל ".  לפי עיקרי הסדר הנושים ,  הפקיד שמואל רובננקו ממקורותיו הכספיים כ-5.47 מיליון שקל לקופת הסדר הנושים ומכר שני נכסי מקרקעין בחולון ובפתח תקוה .  המנהל המיוחד שמונה לנכסיו ,  עו"ד יוסף מולאור ,  מכר את הווילה בסביון שבה התגוררו רובננקו ואשתו תמורת כ-1.75 מיליון דולר .  הווילה היתה משועבדת לבנק לאומי למשכנתאות והכסף הועבר במלואו לבנק .  בבקשה לאישור הסדר נושים שהגיש מולאור לבית המשפט הוא ציין כי בהסדר הנושים תמכו 99.86% מהנושים שמהווים את סך הנשייה .  מולאור ציין כי רובננקו העביר את מלוא התשלום לפי ההסדר ,  והכסף חולק לנושים .  לאחר שרובננקו עמד בהסדר וקיים אותו הוא פטור כעת מחובותיו .  בעקבות הקשיים אליהם נקלעה החברה ,  בסוף 2003 אישרה שופטת בית המשפט המחוזי ורדה אלשייך את מכירת השליטה לקבוצת יונה-פיליפ-חדיף .  במשך כל הזמן היו שפקפקו בכוונותיו של רובננקו ויש שטענו כי בקשת הפירוק שהגיש לחברה הציבורית נובעת מבעיות שהיו לו בחברות פרטיות בבעלותו ,  וכל שרצה הוא להציל את עסקיו הפרטיים .  שמואל רובננקו ,  בעל השליטה בקבוצה ,  עלה לישראל מריגה בשנות ה-70' והוא בעל תואר שלישי בהנדסה אזרחית .  חלק מבני משפחתו עלו לישראל בימיה הראשונים של תל אביב ,  כאשר אחד משני הקיוסקים הראשונים בעיר היה שייך לאחים רובננקו בפינת הרחובות הרצל ושדרות רוטשילד .
 
אושר הסכם הנושים של הקבלן שמואל רובננקו
בתמורה למחיקת חובותיו האישיים שהוערכו ב-69 מיליון שקל ,  ישלם רובננקו 6.3 מיליון שקל לנושים - מרביתם בנקים .  צו עיכוב יציאה מהארץ נגדו בוטל ,  והוא שב להתגורר בתל אביב ובלטביה לסירוגין

