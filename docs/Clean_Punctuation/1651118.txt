הקפאת היטל הבצורת הוארכה עד סוף 2010
מנהל רשות המים : " לוועדת הכספים יהיה קשה לאשר את החזרת ההיטל בגלל אילוצים פוליטיים ";  73% ממשקי הבית לא חויבו בהיטל
 >  >  הקפאתו של היטל הבצורת ,  שנועדה להסתיים ב-15 באפריל 2010 ,  תימשך עד 31 בדצמבר 2010 - כך החליטה אתמול ועדת הכספים ,  שאישרה להעלות להצבעה בקריאה הראשונה של הצעת חוק פרטית בעניין שהוגשה על ידי חברי ועדת הכספים .  עם זאת ,  אם רשות המים תיווכח שיש צורך בגבייה מחודשת של היטל הבצורת ,  היא תמליץ לשרי האוצר והתשתיות לפנות לוועדת הכספים בבקשה לאשר את גביית ההיטל מחדש .  מנהל רשות המים ,  פרופ' אורי שני ,  שהסכים להצעת החוק ,  הביע חשש כי  " היכולת שלנו להחזיר את היטל הבצורת לא תהיה קלה .  יהיה קשה לוועדת הכספים ,  מאילוצים פוליטיים ,  לאשר את החזרת ההיטל ".  שני הציע שרשות המים תציג קריטריונים אובייקטיביים להחזרת הגבייה של היטל הבצורת .  לפי נתוני רשות המים ,  ביולי-דצמבר 2009 73% ממשקי הבית לא חויבו בהיטל ;  14% שילמו היטל של עד 100 שקל ;  6% שילמו 101-200 שקל ;  4.5% שילמו היטל של 201-400 שקל ;  1.5% שילמו 401-600 שקל ;  0.7% שילמו 601-1,000 שקל ,  ורק 0.3% שילמו היטל העולה על 1,000 שקל .  ח"כ חיים אורון  ( מרצ )  אמר כי אין להעניש את האוכלוסייה הצורכת מעט מים ,  ויש להעלות את המחיר דווקא לאלה שצורכים הרבה .  יו"ר הוועדה קיבל את הצעתו וביקש מרשות המים להכין הצעה שתפחית את מחירי המים לצורכים מעט ,  ותעלה אותם לצורכים כמות גדולה .
 
הקפאת היטל הבצורת הוארכה עד סוף 2010
מנהל רשות המים : " לוועדת הכספים יהיה קשה לאשר את החזרת ההיטל בגלל אילוצים פוליטיים ";  73% ממשקי הבית לא חויבו בהיטל

