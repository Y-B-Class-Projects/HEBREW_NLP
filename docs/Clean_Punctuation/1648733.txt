לחשוף אותם בקלונם 
כנופיה של 13 נערים ממשפחות נורמטיביות בצפון תל אביב אנסה במשך שלוש שנים אחת משלהם ,  עצם מעצמם .  הם אנסו והשפילו וכיבו סיגריות בוערות על גופה וצילמו אותה בעירום .  זה כל כך נורא שמילים אינן יכולות לבטא את גודל הזוועה .  לא  " תפוז מכני "  ולא  " הייתי ביניכם כצמח בר ".  נורא מזה .
 זה סולם של רשע ,  ובשלבו השני מתעוררת בעתה ,  כיצד זה שלוש שנים עסקו באינוס קבוצתי ? סדרתי ולא ניעורה אפילו בליבו של אחד מהם מידת הרחמים והחמלה .  חכמים לימדו כי  " אפילו חרב חדה מונחת על צווארו של אדם אל ימנע עצמו מן הרחמים ".  דבר לא איים ,  כמובן ,  על חברי הכנופיה .  בכל זאת ,  למרבה האכזבה אפילו שמץ מן המסר הרוחני הזה לא נקלט בילדים האלה .  אין אף לא צדיק אחד בשכונה המהוללת בצפון עיר החטאים .  ריבונו של עולם - אף לא אחד .
 אחר כך מתעוררת השאלה היכן היו ההורים ה"צפוניים "  האלה ?  לא ראו ולא שמעו ולא ידעו מפני שהיו עסוקים .  אולי בטלפון אל הסוכן שלהם בבורסה לקנות או למכור - מניה ,  מכונית ,  כרטיס לחופשת סקי ,  ועוד ממנעמי חיים - ולמי יש זמן לשוחח עם הנער ?  ומדוע שהנער ימצא עניין בשיחה עם הורים כאלה ?  איש איש לענייניו .
 בעקבותיהם המורים .  הרי הכנופיה הזו התפרסה על פני כמה בתי ספר ,  וחלק מחבריה נדדו מאחד למשנהו - ואף לא אחד מהמורים חש שמשהו אינו כשורה ?  האם מפני שהמורים האלה ממתינים לצלצול המסיים את השיעור יותר מהתלמידים המשועממים כדי לרוץ למגרש החניה ולברוח מבית הספר בלי להביט ימינה ושמאלה ? 
התהליך הממושך חייב להתחיל בחינוך מחדש במשפחה ובבית הספר .  אך לפני הכל יש צורך לתקן את החוקים הרכרוכיים שישראל נשבתה ברשתם ובקסמם בהשפעת כל מיני ארגונים עם כוונות טובות ותוצאות עכורות .
 לא ייתכן שבן בלייעל כזה ,  אשר אנס ילדה שלוש שנים וכיבה עליה סיגריות וצילם אותה ,  ייהנה מחזקת האלמוניות .  לא ייתכן שהחוק בישראל יאסור לחקור אותם כראוי ולחייב אותם להסביר ולכלוא אותם לשנים רבות ולהציגם לראווה בכל כלי התקשורת .  רק כך הם ייזהרו ,  ויותר מהם הוריהם ומוריהם ,  וסיפורי הזוועה האלה ,  המגיעים לידיעת הציבור חדשות לבקרים ,  ייהפכו תוך זמן מה לאירועים נדירים ,  חריגים .   

לחשוף אותם בקלונם 
nan
