מכבי תל אביב ניצחה את ריאל מדריד 76:81
פיני גרשון ושחקניו הציגו את משחקם הטוב ביותר העונה ,  וביכולת כזו הצהובים יכולים לחלום גם על העפלה להצלבה
יש רגעים מסוימים שיכולים להפוך עונות ספורטיביות שלמות על פיהן .  עד הערב  ( חמישי )  מכבי תל אביב היתה קודם כל קבוצת הפאר שלא מצליחה לעמוד בשמה הגדול ,  זו שמפשלת על הפרקט וחווה מפלות לא פחות טרגיות מחוצה לו ,  ומהיום והלאה - ייתכן והעונה הצהובה בדרך להשתנות .  אמת ,  יכול להיות ומדובר בהנחה דרמטית מדי ,  אך בכל זאת :  לראשונה העונה ,  מכבי תל אביב הציגה יכולת של קבוצת יורוליג טובה ,  יכולת שהעניקה לה ניצחון יוקרתי וחשוב 76:81 על ריאל מדריד הגדולה .
 כמו שמכבי תל אביב נראתה עד החודש האחרון ,  ניצחון על ריאל מדריד של אטורה מסינה זה ממש לא עניין של מה בכך .  מאמן-העל בנה בקיץ קבוצת חלומות בבירה הספרדית ,  במטרה ברורה - להשיב את הגביע האבוד .  אלא שהערב ,  קבוצת הפאר הספרדית פשוט לא נראתה כמו קבוצה של אטורה מסינה .  הרבה מזה ניתן לשייך להגנה הנפלאה שהציגה מכבי תל אביב הערב - התצוגה ההגנתית הכי טובה שלה ,  אין ספק - אך באותו זמן ,  קשה שלא לתהות איך סגל כה נוצץ מסוגל לשחק כה שבלוני .  ההפסד הערב ,  בצירוף הפסדה של סיינה לאפס פילזן אמש ,  הופכים את בית ו' לפתוח לחלוטין ,  כאשר לכל ארבע הקבוצות ניצחון אחד לצד הפסד בודד .
 זה לא התחיל פשוט .  הצהובים לא ממש מצאו את הסל בדקות הראשונות ,  אלא שקבוצות של אטורה מסינה לא נוטות לדרוס ,  לכן האלופה הישראלית הצליחה להישאר בתמונה .  ברבע השני ובעיקר בשלישי זכו אוהדי מכבי תל אביב לכמה דקות מרשימות מאוד של כדורסל - התקפי כמו גם הגנתי - ולפתע ,  ניתן היה להבין מה עמד מאחורי בניית הקבוצה הנוכחית של פיני גרשון .  אלן אנדרסון היה נפלא ,  צ'אק איידסון עשה הכל ,  סטפון לאזמה לא הספיק לנוע ,  ושאר השחקנים המשלימים עשו את שלהם ,  כשכולם מציגים התקפה קבוצתית והגנה גדולה .  קרדיט מגיע כמובן גם לגרשון עצמו ,  שניהל את המשחק היטב והשיג את נצחונו הראשון בקריירה כמאמן מכבי תל אביב על אטורה מסינה ,  כאשר המאזן של הצהובים כקבוצה מול המאמן המצוין עומד ,  אחרי הערב ,  על 12:2 .
 על אף הניצחון הנאה ,  אל למכבי תל אביב להיסחף יתר על המידה .  הצהובים אמנם הציגו ככל הנראה את משחקם הטוב ביותר העונה ,  אלא שהקלישאה אומרת שמה שמבדיל בין קבוצות טובות וקבוצות גדולות זה ההמשכיות .  אם מכבי תל אביב תשכיל להמשיך את המומנטום ולהראות גם בשבועות הבאים שסך החלקים שלה גדול מהשלם ,  ייתכן וייפתח לו דף חדש - בדיוק מהסוג שקיוו לראות במחנה הצהוב רגע לפני פתיחת העונה .
 מכבי תל אביב פתחה בחמישיה עם אנדרו ויז'נייבסקי ,  אלן אנדרסון ,  צ'אק איידסון ,  גיא פניני וד'אור פישר .  מנגד ,  העלה אטורה מסינה את פבלו פריג'יוני ,  מרקו יאריץ' שהגיע בפגרה האחרונה ,  רימאס קאוקינאס ,  נוביצה וליצ'קוביץ' ודריוש לברינוביץ' .  הצהובים הפציצו ללא הצלחה בהתקפות הראשונות ,  ונקודות של וליצ'קוביץ' המוכשר קבעו 0:5 מהיר לאורחים .  מכבי מצאה סל שדה ראשון אחרי שלוש דקות ,  כאשר פישר ואיידסון החזיקו אותה קרוב-קרוב .  אלן אנדרסון מצא את הסל בפעם הראשונה שבע וחצי דקות בתוך המשחק ,  אלא שמנגד עלה חורחה גרבאחוסה היטב מהספסל המדרידאי ותפר שלשה ,  כשאיתו נכנס לפרקט גם לואיס בולוק הפצוע ,  שהיה בספק למשחק .  הצהובים הידקו את ההגנה ,  ונקודות של דייויד בלות'נטאל במתפרצת הורידו אותם בשוויון 18:18 עם תום הרבע הראשון .
 לאזמה התחיל את הרבע השני עם סל ועבירה על מנת להעלות את המארחת ליתרונה הראשון במשחק ,  ושלשה של אנדרסון קבעה 20:24 לצהובים .  אנדרסון המשיך ללהוט ,  כאשר שלשה נפלאה של בלות'נטאל המשיכה את הדהירה הצהובה ,  והאלופה הישראלית כבר עלתה ל-22:30 .  אלא שדווקא אז מכבי איבדה פעמיים ,  וסרחיו יול המצוין קלע חמש נקודות רצופות על מנת לצמק את ההפרש .  לאזמה האקטיבי דאג לנצל את העדיפות האתלטית שלו על הגבוהים היריבים ,  ונקודות נפלאות של פרקינס שמרו על ההפרש ,  כאשר חדירה מצוינת של בלות'נטאל עם הבאזר הורידו את האלופה הישראלית לחדרי ההלבשה עם יתרון נאה ,  34:41 .
 האורחים שבו מההפסקה עם כוחות מחודשים ,  כאשר חמש נקודות רצופות של רימאס קאוקינאס צימקו ל-43:41 בלבד .  הגארד-פורוורד הליטאי המשיך לתת את הטון ,  לאחר מספר דקות שכללו החטאות ואיבודי כדור ,  בעיקר הודות להגנה תל אביבית מצוינת ,  נקודות של יניב גרין העלו את המארחת ל-47:52 .  החבורה של גרשון המשיכה להציג התקפה שוטפת לצד הגנה לוחצת וקטלנית ,  ונקודות נפלאות של איידסון בצירוף שלוש של אנדרסון מהקו העניקו לצהובים יתרון שיא עד אותו רגע ,  47:59 .  איידסון המשיך ללהוט מבחוץ ולעשות הכל ,  ונקודות של גרבאחוסה בשניה האחרונה המתיקו במעט את הגלולה הספרדית ,  אך בתום הרבע - 54:64 גדול למכבי תל אביב .
 ריאל ניסתה לנגוס בהפרש עם פתיחת הרבע האחרון ,  אלא שהפעם היה זה ד'אור פישר שדאג להשאיר את היתרון בחיים ,  ונקודות של איידסון קבעו 61:70 .  הספרדים הלכו פנימה ,  ונקודות של וליצ'קוביץ' צימקו ל-72:67 בלבד ,  חמש דקות לסיום .  גרשון לקח פסק זמן ,  וראה את קבוצתו חוזרת מצוין ,  כשהאלי-אופ יפהפה של אנדרסון-את-פישר הקפיץ את הקהל ,  ובהגנה חסם פישר כל כדור באיזור הטבעת ,  כאשר הסנטר האמריקאי בא על שכרו גם בצד ההתקפי ,  עם נקודות שקבעו 69:78 ,  שתי דקות לסיום .  אנדרסון איבד כדור קריטי אותו הפך יאריץ' לשלשה בצד השני ,  שצימקה ל-74:78 בלבד ,  דקה לסיום .  אלא שפרקינס הגיב עם שלשה ענקית ,  ומשם ריאל מדריד כבר לא חזרה .  זה נגמר ב-76:81 ענק לזכות פיני גרשון ושחקניו ,  שבהחלט יכולים לחלום על שמחות נוספות גם בעתיד .
 קלעו למכבי תל אביב :  אלן אנדרסון 20 ,  8 ריבאונדים ו-5 אסיסטים ,  צ'אק איידסון 18 ,  ד'אור פישר 14 ו-3 חסימות ,  דייויד בלות'נטאל 9 ,  סטפון לאזמה 8 ,  דורון פרקינס 7 ו-8 אסיסטים ,  גיא פניני ואנדרו ויז'נייבסקי 2 כ"א ,  יניב גרין 1 .
 לריאל מדריד :  רימאס קאוקינאס 17 ,  דריוש לברינוביץ' 13 ,  חורחה גרבאחוסה 12 ,  נוביצה וליצ'קוביץ'  ( 8 ריבאונדים )  ומרקו יאריץ' 9 כ"א ,  אנטה טומיץ' 6 ,  פבלו פריג'יוני וסרחיו יול 5 כ"א .
 
מכבי תל אביב ניצחה את ריאל מדריד 76:81
פיני גרשון ושחקניו הציגו את משחקם הטוב ביותר העונה ,  וביכולת כזו הצהובים יכולים לחלום גם על העפלה להצלבה

