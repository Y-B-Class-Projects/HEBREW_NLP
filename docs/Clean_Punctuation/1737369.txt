אהובתי המתה :  25 שנים למותה של יונה וולך
אם נצליח לקרוא את יונה וולך לא כאישה ,  כפרובוקציה או כמיתוס ,  נרוויח משוררת מצויינת שכותבת שירי אמת .  יהודה ויזן בא כמו שופט
באחת מתוכניות הבוקר הטלוויזיוניות שהקדישו חמש דקות שלמות לציון 25 שנה למותה של יונה וולך ,  התראיין חוקר הספרות והאמרגן פרופ' ניסים קלדרון ,  והציג את כתיבתה של וולך באופן הבא : " יונה וולך רצתה לעשות פרובוקציה ,  היא הייתה משוררת פרובוקטיבית ..  .  היא רצתה בפירוש לאתגר את המוקבלות המיניות של החברה הישראלית ..  .  הכתיבה הפרובוקטיבית עניינה אותה מאוד ". 
הערכים האנציקלופדיים שהוקדשו לוולך מלמדים כי : " וולך הפגינה נשיות נועזת ומיניות פרובוקטיבית "  וכי  " וולך ידועה בעיקר בזכות השימוש התקדימי שלה בארוטיות בשירה העברית המודרנית ". 
העיתונאי יגאל סרנה ,  מחבר הביוגרפיה של וולך ,  אחראי על השורות הבאות ,  שכמותן יש בספרו לאלפים ,  המספרות כי : " יונה הייתה מסוגלת ללכת ברחוב לאיזה גבר ולהגיד לו  הייתי מזיינת אותך ". 
אלי הירש ,  מבקר הספרות של 'ידיעות אחרונות' ,  כתב בעבר כי על-מנת להבין את החדשנות הלשונית והאסתטית של וולך : " כדאי להשוות את שירת וולך לשירתן של כמה מהמשוררות העבריות הגדולות שקדמו לה  לרחל ,  לאה גולדברג ודליה רביקוביץ ". 
ואילו נדמה כי ד"ר חמוטל צמיר ,  בספרה 'בשם הנוף :  לאומיות ,  מגדר וסובייקטיביות בשירה הישראלית' אכן מאמינה ,  באמת ובתמים ,  שמקור שירת המעמקים של וולך הוא בוואגינה ,  או כפי שצמיר מנסחת זאת בלשון החוג למגדר : " וולך יוצאת ו'מתעלה' אל מ ? עבר ל ? זיהוי האשה עם הארץ ומזדהה עם 'ישו' ,  והופכת אותו למודל אינדיבידואלי-אוניברסלי מפורק ,  אלטרנטיבי למודל הזהות האינדיבידואלי-אוניברסלי של זך ,  הממוקם בגוף הנשי ". 
אם להניח של"תקדימיות "  המינית של וולך ,  ישנם תקדימים לא מעטים  ( הן בספרות העברית והן מחוצה לה )  ,  ולא פחות נועזים ,  כבר ב'שיר השירים' : " משכני אחריך נרוצה הביאני המלך חדריו נגילה ונשמחה בך ..  .  סמכוני באשישות רפדוני בתפוחים כי חולת אהבה אני ..  ."  .  או אצל קאטולוס המספר על לסביה שאהב ועתה היא :" מסתובבת בצמתים וסמטאות / וחולבת זקפות של עוברים ושבים "  או אצל סאפפו הלוחשת לאהובתה : " דעי לך :  התפללתי רק למעננו / יהיה הלילה ארוך פי שנים "  או אצל בודלר ,  או בעלילות גלגמש או באשר נפנה ושם כותבים אנשים .
 ואם להניח שגם לפרובוקטיביות ,  שלמולה מגרגר פרופ' קלדרון בחדווה ,  יש לא מעט תקדימים בספרות  ( מרמבו ,  מארינטי ואוסקר ווילד ועד לדורותי פארקר ,  אלכסנדר פן ,  דוד אבידן וכו' )  ,  או אם להניח ,  רק לשם הדיון כמובן ,  כי ל"מודל האינדיבידואלי-אוניברסלי המפורק הממוקם בגוף נשי ",  שבשבחו נוהמת ד"ר צמיר ,  אין דבר וחצי דבר עם היות וולך אישה  או אז ,  אנו עדים למצב עגום ,  בו משוררת אדירה ,  שכתבה שירים אדירים ,  זוכה לדיון שאינו פואטי כלל ועיקר ,  דיון מגדרי סוציו-תרבותי שניתן לתמצתו לכדי פסוק :  וולך הייתה אישה  ( ומכאן ,  משום מה ,  מסיק אלי הירש ברשימתו ,  כי יש להשוותה עם נשים אחרות )  ,  אישה מוחצנת שאהבה סקס וכתבה ודיברה על סקס באופן בוטה .
 זהו ,  פחות או יותר ,  אופיו ורמתו של הדיון המתנהל בימים אלו סביב יונה וולך באצטלות כאלו ואחרות .  דיון ממשי סביב שירתה ,  לשונה ותובנותיה של וולך כמעט שאינו מתקיים .  וולך מותגה והופקעה מן ההקשר הספרותי  אי לכך ,  גם הדיון בה ,  למרבה הצער ,  מתקיים מחוץ להקשר זה ,  אי שם בגבולות מחשבתו הפוריטאנית של ההמון המתורבת ,  שבחר ,  ככל הנראה ,  להיענות לבקשתה של וולך ,  כשכתבה : " תבוא אלי כמו קפיטליסט ".  
" גופי היה חכם ממני / כוח הסבל שלו היה פחות משלי / הוא אמר די / כשאני אמרתי עוד / גופי / גופי הפסיק / כשאני עוד המשכתי / גופי לא יכל / כשל / ואני קמתי ונאלצתי ללכת / וגופי אחרי ". 
שירים כמו השיר הזה שלפנינו ,  הם הם ההופכים את יונה וולך למשוררת חזקה כל כך ,  בהם נשמע קולה הצלול ,  חד ההבחנה והחכם ,  של המשוררת שמיצתה את הנוסח השירי של דור-המדינה על הצד הטוב ביותר .  זהו לכאורה ,  שיר סטנדרטי למדי ,  שיר כמעט אופייני למודרניזם העברי המאוחר ,  הן בתחביר ,  הן בחזרתיות ובחריזה הפנימית והן בשבירה .  זהו שיר סטנדרטי ,  לכאורה ,  שכן הוא איננו מחדש או פורץ דרך  ( וולך היא נגזרת שירית ,  אך נגזרת מוצלחת ביותר )  ,  הוא איננו  " פרובוקטיבי "  או  " נשי "  במיוחד ,  אך זהו שיר אמת .  ולוולך יש רבים כאלה .
 כבר בספרה הראשון 'דברים'  ( הוצאת 'עכשיו' ,  1966 )   הקרוי על שם אחד משיריה של דליה הרץ ,  המשוררת שהשפיעה על וולך יותר מכל  מעמידה וולך את עיקרי הפואטיקה שלה ,  פואטיקה בשלה ומגובשת ,  הן מן ההיבט של התמאטיקה הפנטסטית-מיתית והן מזה של התחביר השסוע ,  המאפיין כל כך את וולך .  שירי הקובץ כולו  החל מ'יונתן' הנודע ,  דרך 'קורנליה' ,  'קסיוס' ,  'לוטה' ,  'אבשלום' ועד ל"וזה לא מה ש / ישביע את / רעבוני לא / זה לא / מה / שיניח את / דעתי / לא / זה לא זה ",  לא מותירים אצל הקורא שום ספק כי מולו עומדת שירה גדולה .  שירה גדולה מן הסוג המוכר לו ,  אלא שנדמה כי חלה בה מוטאציה כלשהי .  המוטאציה הזאת ,  היא יונה וולך .
 בעוד משוררי דור המדינה הראשון  ( עמיחי ,  זך ,  הרץ ,  אבידן ואחרים )  ,  פעלו מול הנוסח החופשי מתוך אקסיסטנציאליזם-אורבני-אנגלוסכסי ,  או במקרה של דוד אבידן ,  כזה המשולב בפאתוס סלאבי ,  הרי ששני שלישים מן הטריאומווירט  ( השילוש )  של דור המדינה השני  ( יונה וולך ,  יאיר הורביץ ומאיר ויזלטיר )  ,  כלומר ,  הורביץ  ( שאף כתב בהשראת יונה את ספר הפרוזה הקצר 'יונייקה' )  ו-וולך ,  פעלו מול אותו הנוסח בדיוק ,  אך עשו זאת מתוך הלך-רוח שונה ומתוך תודעת ה'סיקסטיז' ,  שעה שהם מייצרים טקסטים אל-אס-דייים כמעט ,  מופשטים ,  מרחפים ועזי צבע .  'המצב הקיומי' של דור המדינה ,  שהיה מרכז הכובד של הפואטיקה שלו ,  הומר ונעשה מופשט יותר ,  בדרכו להפוך ל'מצב התודעתי'.הביטוי המקובל ,  המתעצב מן הפנים אל החוץ ,  הפך עתה לעיתים למה שנדמה כשיח נוירונים פנימי  לתת-הכרה הנפתחת כמו מניפה  המאפשר טקסט דוגמת : " כשבאתי לקחת אותה מהעננים/ היתה ענודה כבר/ קולות הקוקו/ והתנשמת/ ליהטה באוזנה/ ז'וליאן הוורוד השאיר/ לנו קור פתלתל / אני ידעתי שהיא תיפול אבל ניסיתי אני ניסיתי ". 
הלך הרוח החופשי ,  העמימות המסוימת והכריזמה של שירת וולך ,  הובילו למחשבה הרומאנטית כי וולך היא בעצם  " משוררת בטן "  או  " משוררת טבעית ",  מעין סער ופרץ נשי ומחודש או תופעת-טבע ,  ויש מבקרים שאף טענו  ( מנחם בן ,  הלית ישורון )  ,  כי וולך היא לא פחות מאשר אלוהים בכבודו ובעצמו .
 אני בכל אופן ,  מאמין כי וולך הייתה אדם חכם שעשה שימוש חכם במילים ,  לא יותר ולא פחות וזה המון ,  כל זאת במסגרת נוף שירתה ,  אשר לחלוטין אינה חפה ממוגבלויות כאלו ואחרות ומנסיגות ברורות.המיסטיפיקציה שלה היא זכתה  ( במידה רבה בעידודה שלה )  ,  פולחן האישיות והניכוס המתמיד שלה לתיאוריות כאלו ואחרות  משל הייתה פגר המבותר בידי עופות  לא היטיבו ,  בסופו של יום ,  עם שירתה ,  שכמעט ונזנחה או שוטחה או הפכה תלוית ל ? ח ? ן וקונטקסט .  מי שמבקש לקרוא בוולך קריאה מגדרית ,  מינית ,  חברתית או שאר ירקות ,  חוטא לעיקר ומחטיא אחרים .
 ביקורת הספרות העברית משוועת זה שנים ארוכות ליונה וולך חדשה .  כל משוררת צעירה המרימה את ראשה ,  זוכה מיד להישפט על פי הקריטריון הוולכי החמור והמיותר  כן היורשת או לא היורשת .  אין לי אלא להניח ,  שאילו טיב הדיון בשירת וולך היה אחר ,  היינו מבינים שאין לנו כל עניין בוולך חדשה ואל לנו לחפש אחר כזאת .  יונה אחת זה די והותר ,  צריך סקס אחר .
 הספרות העברית זכתה ונתברכה באחת מענקי השירה של המחצית השנייה של המאה ה-20 ,  אך גם מן הנוסח הזה ,  שהוא כאמור נגזרת מוצלחת של דור המדינה ,  עלינו להתקדם .
 
אהובתי המתה :  25 שנים למותה של יונה וולך
אם נצליח לקרוא את יונה וולך לא כאישה ,  כפרובוקציה או כמיתוס ,  נרוויח משוררת מצויינת שכותבת שירי אמת .  יהודה ויזן בא כמו שופט

