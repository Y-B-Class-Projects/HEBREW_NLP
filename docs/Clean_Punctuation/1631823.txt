מילים זולות
לחגי אוזן נמאס מהביקורת על הטקסטים במוזיקה הים תיכונית ,  אז הוא ניסח כתב הגנה נוקב .  שלומי שבן ואריק ברמן ,  כנסו למקלטים
זה קורה כמעט בכל פעם שיוצא להיט מסולסל חדש .  הגוף רוצה לרקוד ,  השכל רוצה לעבוד .  הפדיחה לא נותנת לך לקום מהכסא ,  עד שהקצב כבר נכנס לכל הגוף והוא לבד מרים את עצמו .  פתאום ,  כמעט בלי שרצית ,  מצאת את עצמך על הכסא .  המאבק המתמיד הזה בין הרציונל לאמוציונל ,  גרם למוזיקה המסתלסלת לספוג באופן אוטומטי האשמות ברדידות ובחוסר עומק .
 כדי להבין את האופן שבו אוזן חובבת סלסולים מקשיבה לשירים ,  צריך לבנות טבלה שתדרג את חשיבות המרכיבים ביצירה .  זאת לא תהיה הפתעה לגלות שהטקסט לא נמצא במקום הראשון .  אפילו לא השני .  הדגש בהקלטת שיר מסולסל הוא קודם כל על הלחן .  משם הכל מתחיל ,  בחיפוש אחרי המנגינה הנכונה ,  שתיגע במקומות הרגישים .  אחרי זה יש מאבק על המקום השני בין הווקאליות של הזמר או הזמרת לבין העיבוד וההפקה המוזיקלית .  רק אחר כך צריך מילים ואם אין ,  אפשר להסתפק במשפט אחד שמתגלגל בפזמון .  אם גם זה לא בר השגה ,  אפילו מילה אחת תעשה את העבודה ,  נגיד  " טראפטוני ".  זאת מהות ההבדל בין האסכולות המוזיקליות בארץ .  זה הבסיס לשיח החירשים שמתנהל שנים ארוכות בין הז'אנרים .
 במוזיקה יוונית זה בא לידי ביטוי בצורה הכי טובה .  העובדה שהמילים לא מובנות לא מפריעה להתחבר לרגשות .  הבוזוקי ,  הקצב והווקאליות יוצרים אווירה שנותנת לרגש להשתולל .  כשאריס סאן שר  " בום פם "  או כשטריפונס שיגע את הרחבות עם  " דירלה דה דה ",  האינסטנקט הראשוני אומר לנענע את האגן גם אם אין משמעות למילים .  זה נמשך עד היום ו"טראפטוני "  הוא רק דוגמא אחת .  הרי לשלומי שבת הוצעו טקסטים אחרים והוא בחר ללכת עם  " טראפטוני "  כי זו המילה היחידה שהתגלגלה נכון על הקצב .  הקול החם שלו וההפקה המוזיקלית ,  בייחוד הזורנה שמלווה את השיר ,  משכיחים את האי נעימות מהמילה הכל כך מטומטמת הזאת .  זו לא שטחיות ,  זה עומק רגשי .  הגוף מקשיב למנגינה וזורם איתה בצורה הכי משוחררת שיש .  רגש ,  נטו .
 אוזן זרה לא תבין זאת .  לא משנה כמה עמוקות או שנונות יהיו המילים של אריק ברמן ושלומי שבן ,  כל עוד הביצוע הווקאלי שלהם לא יהיה משביע רצון ,  הקהל יתעלם מהם .  לא רק שהביצוע הווקאלי שלהם לא משביע רצון ,  הם פשוט לא זמרים .  זה שהם שרים  ( אולי )  בטון הנכון ו ( אולי )  לא מזייפים ,  עדיין לא הופך אותם לזמרים .  גם אני יודע לנגן כמה אקורדים בגיטרה וזה עדיין לא הופך אותי לגיטריסט .  
מהסיבה הזאת בדיוק נולדו הצלחות מוזיקליות ענקיות כשזמרי סלסולים ביצעו שירים של ז'אנרים אחרים .  החיבור הזה הוא אידיאלי ולא קורה לעיתים קרובות ,  כיוון שיש התמקדות כל כך טוטלית במרכיבים אחרים ,  שהטקסט לא זוכה ליחס .  לכן ,  אפשר להוריד בכתב האישום של הז'אנר את סעיף הרצח לדרגת הריגה ברשלנות .  
שיהיה ברור :  הטקסטים הנמוכים הם לא נחלתה הבלעדית של המוזיקה המסתלסלת .  גם היום פועלים יוצרים ענקיים סטייל עמיר בניון ,  שאין בכוחו להציל את כל הז'אנר .  הסטיגמה הזאת רצה כבר שנים ארוכות ואי אפשר לעצור אותה .  גם כשישי לוי שר את  " צליל עינבלים "  הנהדר ,  או כשאחיו נתי לוי פתח פצעים משפחתיים עם  " פרא אדם ",  עדיין זה לא שינה את התפיסה לפיה העסק הזה שטוח ואין בו עומק אינטלקטואלי .  עלק .  סתם בשביל הקטע ,  תרגמתי כמה אופרות מפורסמות וגיליתי שם מילים שאם אני לוקח לזהבה בן ,  אפילו היא תתבייש לשיר אותם .  המגננה של היוצרים המזרח תיכוניים כל כך אוטומטית ,  שהיא כבר מסרסת את חופש היצירה של חלקם ,  שדוחים על הסף טקסטים פשטניים .  אבל שימו לב שדווקא מי שלא דופק חשבון ולא חושש לשיר על מאמני כדורגל איטלקיים ,  טלפונים סלולריים לא זמינים ובחורות שמבלבלות ,  מבקיע את חומות הרגש  וגם מצליח .
 
מילים זולות
לחגי אוזן נמאס מהביקורת על הטקסטים במוזיקה הים תיכונית ,  אז הוא ניסח כתב הגנה נוקב .  שלומי שבן ואריק ברמן ,  כנסו למקלטים

