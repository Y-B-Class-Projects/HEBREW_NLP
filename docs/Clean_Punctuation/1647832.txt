ראגבי :  ההגמוניה נשברה
לאחר חמש שנות שליטה של יזרעאל-גלבוע ,  הגיעו הצפוניים לספורטק ,  שם ניצחה אותם אס"א תל אביב 9:12 וזכתה בתואר
אס"א תל אביב גברה היום  ( שבת )  על הפועל יזרעאל-גלבוע 9:12 בגמר ליגת הראגבי הישראלית לגברים .  המשחק התנהל במהירות יוצאת דופן לליגה ,  כאשר יזרעאל ,  אלופת חמש השנים האחרונות שהתאוששה מפתיחת עונה איומה וחזרה לגמר כאנדרדוג ,  נתנה את כל מה שהיה לה כבר משריקת הפתיחה .  דקות לאחר תחילת המשחק החל לרדת גשם שהלך והתחזק עד לכדי סערה לקראת הסיום .  למרות זאת ,  כ-200 אוהדים מסורים נשארו בספורטק המוצף עד השריקה האחרונה .
 במחצית הראשונה הניחו צחי טסלר ודייב באומן  ( לאחר ריצה מדהימה של כ-75 מטר עם מספר התחמקויות מתיקולים )  ,  טריים לזכות תל אביב .  סטס גורטובוי העביר את אחת מבעיטות ההמרה ,  וקבוצתו ירדה להפסקה ביתרון 0:12 .  במחצית השניה הגשם הקשה על משחק הריצה ,  ואמיר בויטלר הצליח לצמצם את התוצאה ל-12:9 בשלוש בעיטות עונשין ,  האחרונה בהן שבע דקות לסוף המשחק .
 דקה לסיום נשרקה עבירה לזכותה של יזרעאל 10 מטרים מקו הטריי התל אביבי .  המאמן איזיאה מאטאלאו לקח את הכדור והסתער בראש חניכיו שרצו מאחוריו לקראת כניסה לראק .  הפיג'יאני נפל כמטר מהקו ושחקניו שמרו על הכדור והוציאו אותו לקראת ראק נוסף ממש על קו הטריי .  עבירה של יזרעאל באותו הראק העבירה את הכדור לתל אביב ,  שבעטה את הכדור החוצה .  אריאל קברל ,  השופט הצעיר והמוערך ,  שרק לסיום המשחק ולתחילת החגיגות בעיר .
 גורטובוי אמר בסיום לחתום מעלה : " אמרתי לך שתראיין אותי שוב בגלל שנזכה באליפות .  ידעתי שיזרעאל יבואו בכל הכוח ושאף פעם אי אפשר לפסול אותם .  ירקנו היום הרבה דם במלוא מובן המילה ,  אבל יותר מתוק להשיג את הניצחון ככה .  כשהגשם עדין אפשר לשחק הנחנו טריים מאוד יפים ,  ואחר כך הצלחנו להחזיק את יזרעאל מלהניח טריים משל עצמם ".  
" היתי קפטן יותר מדי זמן ,  מ-2004 ",  אמר גורטובוי בהתיחסו למסורת הקבוצתית של החלפת קפטן לאחר כל זכיה באליפות . " אני מקוה שמעכשיו נחליף קפטנים בתדירות גבוהה יותר ".  
" לא הגיע לנו להפסיד במשחק הזה ,  אבל מצד שני ,  לתל אביב הגיע לזכות באליפות ",  אמר בויטלר ,  שיאלץ להסתפק בזכייתו הצפויה בסקר  " ציטוט השנה "  שיעלה בקרוב לאתר איגוד הראגבי הישראלי . " זו חצי נחמה ",  הוא אומר .
 במשחק על המקום השלישי ניצחה הפועל רעננה את הפועל אשקלון 24:33 .  עומר חלפי מרעננה ומישה אלי מאשקלון הניחו צמדים .  במחזור האחרון בליגת הנשים הביסה אס"א תל אביב את לביאות ירושלים 0:24 .
 
ראגבי :  ההגמוניה נשברה
לאחר חמש שנות שליטה של יזרעאל-גלבוע ,  הגיעו הצפוניים לספורטק ,  שם ניצחה אותם אס"א תל אביב 9:12 וזכתה בתואר

