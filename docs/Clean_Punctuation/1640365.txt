בפעם ה-11 :  אמנות ישראלית נגד האיידס
כשבחוץ רוחות מנשבות ,  קר וגשום ,  בבניין הנהלת בנק הפועלים בתל אביב היה בבוקר יום שישי חם ומלא עד אפס מקום .  אלפים מבכירי המשק ענדו על דש בגדיהם סרט אדום והצטופפו לרגל פתיחת תערוכת האמנות הישראלית ה-11 ,  שהכנסותיה נתרמות למען הוועד למלחמה באיידס בישראל .  התערוכה ,  המוקדשת לזכרה של לאה רבין ,  נערכת זאת השנה השישית בבניין ההנהלה .  יותר מ-500 אמנים ישראלים מובילים נרתמו להציג את עבודותיהם ,  בהם מנשה קדישמן ,  גלעד קידר ,  ניר הוד ,  הרולד רובין ,  רות שלוס ,  קרן שפילשר ,  עליזה אולמרט ,  עופר ללוש ,  ציבי גבע ,  נחום טבת ,  עידו בראל ורבים נוספים .  השנה נאספו 1.2 מיליון שקל ,  שייתרמו למען פעילות הוועד .  זיכרונות ב-100 אלף שקל הבוקר נפתח בטון חיובי ,  כאשר כבר ברבע לעשר נמכרה העבודה היקרה ביותר שהוצגה - של האמן והמעצב סמי די .  היצירה , " זיכרונות 12.09 ",  עשויה מ-4,000 קשקשי קרמיקה המצופים זהב 14 קראט ונמכרה עבור 100 אלף שקל לקונה אנונימי .  סמי די סיפר כי בלבו פינה חמה לוועד למלחמה באיידס ושהוא תורם לו כבר מיום היווסדו . " אחותי הגדולה נפטרה מאיידס ב-88' ,  בגיל 27 ",  גילה די , " ולכן התערוכה הזאת חשובה לי יותר מכל תערוכה אחרת שהצגתי בה עד היום ,  כולל בפילדלפיה ובניו יורק ".  די ציין כי למרות המאבק של איגוד האמנים שביקשו לקבל חלק מהכנסות מכירת היצירות לכיסם ,  גם בשנה הבאה הוא מתכוון לתרום את מלוא הכסף שבו תימכר עבודה שלו למען הוועד .  שרי ועופר מחייכים שרי אריסון ,  בעלת השליטה בקבוצת אריסון ובבנק הפועלים ,  הקדימה להגיע והסתובבה בין הקומות עמוסות העבודות מלווה בבן זוגה החדש דן קספרס .  גם בעלה לשעבר של אריסון ,  עופר גלזר ,  הגיע לאירוע מלווה בבת זוגו החדשה רותי דהן ושני הזוגות היו נינוחים ומחויכים .  בשעה 11 בבוקר עמדו בקומת הכניסה מארגני התערוכה כשעיני כל הבאים נשואות אליהם ממרפסות הבניין .  איש יחסי הציבור ,  רני רהב ,  ביקש מהנוכחים לעמוד דקת דומייה לזכר הצייר מאיר פיצ'חדזה ,  שהלך לעולמו יום קודם לכן ,  לאחר מאבק במחלת הסרטן .  פיצ'חדזה היה אחד האמנים הראשונים שתרם למען הוועד למחלמה באיידס .  יו"ר הבנק ,  יאיר סרוסי ,  מנכ"ל הבנק ,  ציון קינן ,  ומנכ"ל הוועד למלחמה באיידס ,  יונתן קרני הודו בדבריהם לאמנים הרבים שתרמו את יצירותיהם למען התערוכה .  סרוסי אמר : " אנו שמחים לפתוח את ביתנו ולארח את התערוכה ,  המסמלת יעד חשוב בעשייתו של בנק הפועלים - לתרום ולפעול למען הקהילה ".  קינן גם מנה שלושה אלמנטים חשובים שבאים לידי ביטוי בתערוכה :  תרומה לקהילה ,  קידום האמנות והתרבות ,  והשתלבות הקהילה העסקית בפעילויות אלה . " אנו שמחים על ההזדמנות שניתנה לנו לקדם גם את האמנות הישראלית ואת המלחמה במחלת האיידס ",  אמר .  שר הרווחה והשירותים החברתיים ,  יצחק  ( בוז'י )  הרצוג ,  שנשא דברים אף הוא ,  ציין את הניגוד שבין  " אמנות המציגה יופי ותקווה לבין הסבל של מחלת האיידס ".  גם אבישי ברוורמן ,  השר לענייני מיעוטים ,  הודה לבנק הפועלים ולרהב על פעילותם : " מה שהאנשים האלה עושים פה זה דבר נפלא .  החיים זה לא רק אני ואני אלא גם אני ואתה ".  ברוורמן סיפר על מקרה שאירע בבית הספר של בנו : " אחד הילדים בבית הספר הפיץ שלילד אחר יש איידס ובעקבות כך הילד הפסיד את המירוץ למועצת התלמידים .  חשוב לומר כי נשאי איידס אינם מהווים סכנה וכיום כולם יודעים שגם נשא יכול לנהל תפקיד ציבורי .  כל זאת בזכות האנשים הנפלאים שכאן ".  עפרה שטראוס ,  העומדת בראש קבוצת שטראוס ,  הגיעה מלווה בבנה תום להט .  להט ,  חייל בן 20 המשרת כיום בחיל מודיעין ,  הוא צלם שאחת מעבודותיו מוצגת בקומת הכניסה של התערוכה .  את העבודה ,  תמונה בשחור לבן ,  צילם ברחוב בסין בזמן המשחקים האולימפיים . " אני מצלם כבר מגיל שבע ",  אמר להט , " אבל זה רק מתחיל להיות רציני עכשיו .  זאת התרגשות בשבילי להופיע בתערוכה כזאת ".  האקסית של השגריר אחד האמנים המפתיעים שהציג בתערוכה היה שגריר שווייץ בישראל ,  וולטר הפנר .  הפנר תרם ציור שמן על בד של אשה חשופת חזה . " זאת אחת האקסיות שלי ",  אמר בחיוך , " אבל היא עדיין לא יודעת על זה .  כשהיא תשמע שהיא מוצגת בתערוכה למען מטרה כה חשובה אני בטוח שהיא תהיה מרוצה ".  הפנר מגלה כי הוא מצייר כבר מגיל 14 ושהוא נעזר במלאכת הציור כדי לשכוח מצרות היום יום .  מה לגבי הקשר שבין פוליטיקה ואמנות ?   " אני לא פוליטיקאי ",  הוא התעקש , " אני אדמיניסטרטור ".  הוועד למלחמה באיידס מציין השנה 25 שנות פעילות .  המנכ"ל ,  יונתן קרני ,  הסביר כי הוועד פועל כמעט בלי תמיכה מהממסד . " האירוע הזה מאפשר לנו להמשיך להתקיים .  הפעילות שלנו כוללת סדנאות הסבר ,  ניידות בדיקה ,  חומרי הסברה ותוכניות מניעה בקבוצות ".  כיום ישנם 7,000 איש ידועים אשר חיים עם המחלה בישראל והשנה יש עלייה במספר הנדבקים . " יש צורך בהשקעה של המדינה בתחום ",  הוסיף קרני , " ולניסוח מדיניות ותקצוב ".  בין באי התערוכה הרבים :  צביקה בארנבוים ורעייתו נטלי ,  חבר הכנסת לשעבר אופיר פז פינס ,  נילי פריאל ,  רעייתו של שר הביטחון אהוד ברק ,  יוסי רוזן ,  רוני גת ,  ישי דוידי ,  ליאורה עופר ,  ישראל מקוב ,  אודי אנג'ל ,  דליה רבין ,  דב קוטלר ,  רון הדסי ,  אלפרד אקירוב ,  אירית איזקסון ,  ראובן אדלר ,  סיגל פירסט ,  נאווה ברק ,  אלירן ברדוגו ,  אילן גרינבאום ,  ארז ויגודמן ,  שולה רקנאטי ,  יוסי לנדסמן ,  פנינה רמון ,  מודי כידון ,  מושיק תאומים וליאון קופלר .
 
בפעם ה-11 :  אמנות ישראלית נגד האיידס
nan
