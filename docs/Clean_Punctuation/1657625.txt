Natural Monopoly 
מונופול טבעי .  מונופול שנוצר עקב חסמי כניסה גבוהים ,  שאינם מאפשרים ליותר מחברה אחת לפעול בענף .  בדרך כלל מונופולים כאלה נוצרים בתחומים שבהם נדרשת תשתית פיסית יקרה ומסיבית - בהם הולכת חשמל ,  הולכת מים ותשתיות תחבורה  ( הולכת אנשים )  .  מכיוון שהשירותים שמספקים מונופולים כאלה הם חיוניים לכלכלה ,  ממשלות יעודדו את ההקמה שלהם ,  אבל יפקחו עליהם באופן הדוק .  הפיקוח נחוץ כדי לוודא שהציבור מקבל את השירותים האלה במחיר הוגן .  כדי להביא חשמל לכל בית ,  למשל ,  נדרשת השקעה אדירה ברשת חשמל ארצית .  אילו היתה הממשלה מאפשרת לשתי חברות להקים רשת כזו - רק לשם התחרות - היה נוצר בזבוז אדיר של משאבים .  אין שום טעם להעמיד שתי מערכות של עמודי וכבלי חשמל זו לצד זו .  מכיוון שכל מדינה זקוקה רק לתשתית פיסית אחת של רשת הולכת חשמל ,  אין מקום בענף הזה ליותר מחברה אחת .  כאשר מדברים על הכנסת תחרות בתחום אספקת החשמל הכוונה היא לתחרות בתחום ייצור החשמל ,  ולא לרשת .  באמצעות הטכנולוגיות שקיימות כיום ניתן להקים מתקני ייצור חשמל מגוונים ,  שחלקם זולים יחסית להקמה ותפעול  ( למשל חשמל מבוסס אנרגיית רוח )  .  אבל כדי שניתן יהיה להוליך את החשמל אל הצרכנים ,  נדרש שימוש ברשת הארצית של חברת החשמל .  גם בתחום המים יש בדרך כלל מקום רק לחברה אחת שתייצר ותפיק מים לתושבים .  במדינות גדולות יש לעתים יותר מחברה אחת ,  אבל כל אחת מהחברות האלה מתרכזת באזור אחר .  כדי לעודד תחרות ניתן לשלב יצרני מים אחדים ,  אך כולם יצטרכו להשתמש בתשתית הולכה אחת .  בעבר ,  תחום שירותי התקשורת נחשב גם הוא לשדה של מונופולים טבעיים .  ואולם מהפכות התקשורת האלחוטית והסלולר שינו את התנאים בשוק זה .  כיום נחשב שוק שירותי התקשורת לתחרותי יחסית .  עם זאת ,  גם חברות הסלולר נדרשות לבצע השקעה גדולה בתשתיות ,  מה שיוצר חסמי כניסה גבוהים .  ginzburg@themarker.com.ami

Natural Monopoly 
nan
