רשות התקשורת נתונה
שר התקשורת משה כחלון אמר בפרידה ממועצת הרשות השניה כי ישמח אם רשות השידור תהיה חלק מרשות התקשורת .  היו"ר היוצאת נורית דאבוש הביעה תמיכה בפיצול חוק השידורים
שר התקשורת משה כחלון השתתף היום באירוע סיום הכהונה של מועצת הרשות השנייה ותחילת הכהונה של המועצה הנכנסת .  באירוע התייחס כחלון להקמת רשות התקשורת שתחליף את משרדו ואמר : " אני משוכנע לגבי רשות התקשורת שכנוע אמיתי ועמוק .  גם נושא התוכן יהיה בסמכותה ,  הרגולציה תהיה מאוחדת .  אני מאמין בכללי רגולציה אחת ומיקוד הרגולציה היה צעד ראשון בדרך לכך .  אני אשמח שגם רשות השידור תהיה בפנים ". 
יושבת ראש מועצת הרשות השנייה היוצאת נורית דאבוש נפרדה מהתפקיד בפירוט הישגי המועצה ובנושאים להם תידרש המועצה הנכנסת .  לדבריה , " יש לחזק את היצירה המקורית הישראלית .  בעידן טלוויזיוני משתנה ,  ראוי אדוני השר לפעול ליצירת מסך איכותי שכן על השפעתו על התרבות הישראלית בכלל אין צורך להכביר במילים .  כך שהדרמה תמשיך להיות דרמה ולא טלנובלה ,  שסרטי התעודה יעסקו במציאות הישראלית כולה על רבדיה השונים ,  אנשיה ,  ערכיה ולא תחשוף שוב כוכבים רווי רייטינג ,  ובנוסף לכך חשוב לקדש את הפלורליזם בקרב היוצרים והתוכן ". 
דאבוש הביעה תמיכה בפיצול הרפורמה בתקשורת שאושר השבוע בועדת הכלכלה של הכנסת והדגישה את חשיבות המעבר לרישיונות : " המעבר לרישיונות אינו פוגע ברגולציה ובפיקוח אלא עשוי להפוך את הרגולציה לקפדנית יותר וזאת בעיקר באם המחוקק יתן מענה לשאלת כללי אכיפה משמעותיים בידי הרגולטור .  יחד עם זאת חשוב וראוי כבר עתה לקראת המעבר לרישיונות כי מדינת ישראל תוותר על כספי התמלוגים המשולמים על ידי הזכיינים ".  דאבוש אומרת כי מדובר בהפנייה של המשאבים הכלכליים של הזכיינים ליצירה ולקולנוע .
 דאבוש התייחסה גם ליוזמת השר להקים את רשות התקשורת וציינה כי מדובר ביוזמה מבורכת ,  שתשרת את שוק השידורים בכלל וחיזוק השידור הציבורי בפרט .
 במסגרת ההיערכות להקמת רשות התקשורת נפגש אתמול  ( שלישי )  השר כחלון עם הנהלת משרדו ועם ועד עובדי המשרד ,  בהשתתפות ממלא מקום יושב ראש הסתדרות עובדי המדינה רחמים לניאדו .  כחלון אמר לעובדים כי תהליך הקמת הרשות ייעשה בשיתוף נציגות עובדי המשרד ,  במטרה להבטיח את המשך העסקת העובדים ושמירה על זכויותיהם .  השר הביע מחויבות כי לא תהיה פגיעה בעובד מעובדי המשרד עם המעבר לרשות תקשורת .
 כחלון אמר בפגישה כי קיבל החלטה על הקמת רשות תקשורת אשר תחליף את משרד התקשורת וכי הליך הכנת תזכיר חוק רשות תקשורת ,  המבוסס על תזכיר חוק קודם בנושא משנת 2004 ,  נמצא בהכנה על-ידי הלשכה המשפטית במשרד .  במהלך הפגישה הביעו נציגי הועד את חששם של העובדים מהחלטת השר לקדם את הצעת החוק של רשות התקשורת וכחלון אמר כי נפגש בנושא גם עם יושב ראש ההסתדרות עפר עיני .
 השר כחלון אמר כי המהלך לא פשוט אך הכרחי והוא נועד לקדם את שוק התקשורת בישראל .  לדבריו , " אין מדובר ברה-ארגון של המשרד או מהלך לשינוי במצבת כוח האדם ,  מדובר במהלך שהוא נטו לטובת הצרכנים ".  רשות התקשורת ,  אם תוקם ,  עשויה לייתר את הקמת ברית המועצות שתאחד בין מועצת הרשות השנייה והמועצה לשידורי כבלים ולווין ובמסגרת הכנת תזכיר החוק תיבחן השאלה אם המועצה המאוחדת תוקם לצד הרשות .
 
רשות התקשורת נתונה
שר התקשורת משה כחלון אמר בפרידה ממועצת הרשות השניה כי ישמח אם רשות השידור תהיה חלק מרשות התקשורת .  היו"ר היוצאת נורית דאבוש הביעה תמיכה בפיצול חוק השידורים

