אחרי המפלה בקונגרס :  אובמה יקום מהקרשים ? 
תוצאות בחירות אמצע-הקדנציה בארה"ב היוו את יריית הפתיחה הלא-רשמית של מערכת הבחירות לנשיאות ב-2012 .  האם ברק אובמה ינצל את התזוזה של המפלגה הרפובליקנית ימינה ויעשה קאמבק נשיאותי מהספרים ?  
" זה מסר ברור לנשיא אובמה :  נשלח את נציגינו לוושינגטון הבירה כדי לעצור את שינויה של אמריקה מהיסוד ",  צייצה לפנות בוקר  ( רביעי )  בטוויטר שרה פיילין ,  לשעבר מושלת אלסקה ,  לאור הניצחון הסוחף של הרפובליקנים בבית הנבחרים במסגרת בחירות אמצע-הקדנציה בארה"ב . " כמו תמיד ,  אני גאה להיות אמריקאית !  ",  הוא הוסיפה .
 ברור שהמועמדת לשעבר לסגנות נשיאות ארצות הברית מטעם המפלגה הרפובליקנית ונערת הפוסטר של תנועת  " מסיבת התה "  השמרנית ,  מאושרת הבוקר .  מספר מועמדים שזכו לתמיכת התנועה החברתית שצמחה כאילו משום מקום והפכה בתוך שנתיים לכוח משפיע במפלגה הרפובליקנית ,  הצליחו להיבחר לבית הנבחרים ולסנאט .
 אולם במספר מדינות חשובות ,  מועמדי  " מסיבת התה "  לא היו חזקים מספיק ,  או לחלופין היו קיצוניים מדי ,  ולא סיפקו למפלגה הרפובליקנית ניצחונות שהיו אף עשויים להקנות לה רוב בסנאט .  במדינת נבדה ,  לדוגמה ,  שרון אנגל לא הצליחה לנצח את מנהיג הרוב הדמוקרטי הארי ריד .  בדלאוור ,  כריסטין אודונל נחלה תבוסה קשה במאבק על המושב לשעבר של סגן הנשיא ג'ו ביידן .  
על כל פנים :  כעת כשגבעת הקפיטול ובתי מחוקקים במדינות רבות צבועים באדום הרפובליקני ,  אפשר להתרכז במשימה הבאה  הבית הלבן .  סקרי התמיכה בנשיא ברק אובמה עומדים על 45% פושרים ,  והבוחרים האמריקאים מסתכלים על תלוש המשכורת שלהם ואינם מרוצים מהדרך בה הוא מנהל את הכלכלה .
 עם זאת ,  התבוסה הכואבת של המפלגה הדמוקרטית אינה מסמלת בהכרח הפסד ודאי של אובמה בבחירות לנשיאות ב-2012 .  ביל קלינטון הדמוקרטי ורונלד רייגן הרפובליקני התאוששו מתבוסות צורבות בבחירות אמצע-הקדנציה הראשונות שלהם וזכו לחזור לבית הלבן .  אולם לשניהם היתה רוח גבית מהכלכלה הפורחת . " אם הכלכלה לא תשתפר ,  אנשים יצביעו עבור כמעט כל אלטרנטיבה ",  אמר מרצה למדע המדינה באוניברסיטת וירג'יניה לארי סאבטו .  
הרפובליקנים כבר החלו בעבודות השטח במדינות שהן הראשונות לקיים פריימריז ,  כמו ניו המפשייר ואיווה .  הם נפגשים עם מנהיגים רפובליקנים מקומיים ומצביעים - ועורכים סקרים .  בין הטוענים לכתר  מושל מסצ'וסטס לשעבר מיט רומני ,  שהתמודד על מועמדות המפלגה הרפובליקנית לנשיאות ב-2008 ,  ומושל מינסוטה טים פולנטי .  מעל כולם מרחפת השאלה מה תעשה שרה פיילין .  פיילין לא הודיעה באופן רשמי על מועמדותה על מועמדות המפלגה הרפובליקנית ,  אך בשבוע שעבר אמרה לתכנית בידור בארצות הברית כי תתמודד  " אם לא יהיה מישהו אחר שיעשה את זה ".  
עם זאת ,  מרחץ הדמים שעברה המפלגה הדמוקרטית הלילה נותן לאובמה גם הזדמנות חדשה לזכות בקולות המצביעים המתונים הרבים לאור תזוזתה של המפלגה הרפובליקנית לימין ,  נכתב היום בשבועון  " טיימס "   . " הסיפור של הפסדים גדולים בבחירות אמצע-הקדנציה נמצא על מדפי ספריית מערכות הבחירות הפוליטיות בצמוד לסיפורים על קאמבקים נשיאותיים .  ברק אובמה עבר כרגע את המהדורה הראשונה ומתחיל היום לנסות ליצור את סיפור ההמשך ". 

אחרי המפלה בקונגרס :  אובמה יקום מהקרשים ? 
תוצאות בחירות אמצע-הקדנציה בארה"ב היוו את יריית הפתיחה הלא-רשמית של מערכת הבחירות לנשיאות ב-2012 .  האם ברק אובמה ינצל את התזוזה של המפלגה הרפובליקנית ימינה ויעשה קאמבק נשיאותי מהספרים ? 

