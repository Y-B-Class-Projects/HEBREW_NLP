סרט התעמולה והפרסום של  " הרנטגן "
 ה"תחקיר "  ששודר בערוץ 10 לא עמד במינימום של אתיקה עיתונאית
ה"תחקיר "  שהכינה שרון כידון על  " הרנטגן ",  הרב יעקב איפרגן ,  ששודר השבוע בערוץ 10 בהשתתפותה המביכה של ג .  יפית ,  היה הכל חוץ מתחקיר .  זה היה סרט שלא עמד במינימום של אתיקה עיתונאית .  זה היה סרט תעמולה שהכינה חסידה שוטה ,  שהביאה למסך רק אוהדים ובעלי נס שהפליאו לספר בנפלאות הרב :  בלי לשאול ,  בלי לחקור ,  בלי להעלות ספקות ובלי להביא מקרים הפוכים של אכזבות גדולות ואחיזת עיניים .  הסרט הזכיר מקרה של מטיף נוצרי בארה"ב שרכש  ( בכספו )  זמן שידור בטלוויזיה וביקש מהציבור לשלוח לו  " כסף יסוד ".  הוא הבטיח שמי שישלח לו את הכסף ,  יזכה שהוא יתפלל עבורו לישו שישלח לו הצלחה גדולה בעסקים ובחיים .  מדי תוכנית הוא היה מציג אנשים שסיפרו בהתרגשות על הנסים שקרו להם בעקבות התפילה :  אחד קיבל עבודה ,  אחר הצליח למכור את ביתו ,  שלישי חתם על עסקה מוצלחת וכך הלאה .  הבעיה היחידה היתה שהוא לא העלה לשידור את עשרות האלפים ששלחו כסף - ושום דבר טוב לא קרה להם מאז .  הם פשוט לא התבקשו לעלות לשידור .  זו היתה בדיוק השיטה של סרט התעמולה והפרסום על ה"רנטגן ",  שאמנם יש לו כוחות :  כוחות לעבוד על טמבלים.איך נהפך משה גפני לחתלתול קטן ותמיםיו"ר ועדת הכספים משה גפני אינו מן הפחדנים או השתקנים .  אז מדוע הוא ממלא פיו מים בכל הקשור לשערוריית השכר במשרד מבקר המדינה ?  מדוע נהפך לפתע לחתלתול קטן ותמים שאינו יודע לשאול ?  בשבוע שעבר כתבתי כאן על שערוריית השכר במשרד מבקר המדינה .  מתברר שמאז 2007 לא הגיש המבקר לוועדת הכספים של הכנסת את פירוט שכר עובדי המשרד .  אתמול שאלתי את גפני על כך ,  והיו"ר אמר שגם כאשר מגיע תקציב משרד המבקר לאישור הוועדה ,  אין הוועדה מקיימת על כך דיון עמוק .  לדוגמה ,  הם אישרו לפני כחודש תוספת תקציב הכוללת תשעה תקנים חדשים ופתיחת סניפים בקלות ובמהירות .  גפני אומר שוועדת הכספים  " נותנת למשרד המבקר להתנהל באופן נורמלי ולא נכנסת לו לקרביים ".  זה נחמד ויפה ,  אך האם גפני לא יודע מה קורה כאשר אתה לא שואל ולא מפקח ?  הוא שכח כבר מבנק ישראל ?  שאלתי אתמול את גפני אם הוא מתכוון לדרוש מהמבקר לחזור לפרקטיקה הישנה ולדווח לוועדה באופן מפורט על רמות השכר במשרדו ,  בדיוק במתכונת שמפרסם הממונה על השכר לגבי כל משרד ממשלתי אחר .  לא הצלחתי להוציא ממנו הרבה ,  רק את המשפט הסתמי  " אני אבדוק את זה ".  במשרד המבקר מסבירים שהם לא הגישו את דו"ח השכר המפורט לוועדת הכספים ,  מאחר שלא היו להם את נתוני השכר של בנק ישראל ,  שבהם הם משתמשים כדי לקבוע בכמה עליהם להעלות את שכר עובדיהם .  הם גם אומרים שיפרסמו את פירוט השכר בקרוב .  הסברם לעיכוב אינו משכנע כלל ,  כי הדרישה הציבורית אינה לפרסם בכמה עלה השכר ,  אלא לפרסם את גובהו וחלוקתו ,  וזה נתון שקיים בכל רגע במשרד המבקר .  כל הפרשה הזו נוצרה מאחר שהחוק לא נותן לממונה על השכר ,  אילן לוין ,  זכות לפיקוח על השכר במשרד המבקר ,  בטענה המגוחכת של  " עצמאות ".  בדיוק כמו בבנק ישראל .  הערכות שונות אומרות שגפני נהפך לחתלתול תמים ,  מכיוון שהוא נמצא ביחסים טובים עם המבקר מיכה לינדנשטראוס ,  ופשוט לא נעים לו .  אז ראוי שגפני ישים את היחסים האישיים בצד ,  וידרוש מהמבקר להגיש מיד דו"ח שכר עם פירוט מלא לוועדת הכספים של הכנסת ,  כדי שהציבור יידע לאן הולך כספו .  הרי בטוח שלינדנשטראוס הוא בעד שקיפות מלאה ,  גילוי נאות וניקיון ציבורי .  השכר בבנק ישראל אתמול עבר סוף-סוף בכנסת חוק בנק ישראל .  החוק יאפשר הקמת ועדה מוניטרית שתקבע את שערי הריבית במשק וועדה מינהלית שתשמש דירקטוריון המפקח על ניהול הבנק .  החוק נותן לנגיד כוח רב ,  ויש אומרים כוח מופרז .  למשל :  הבנק יקבע את תקציבו לבד ,  בלי שום אישור ופיקוח חיצוניים .  הוא רק יציג את הנתונים לוועדת הכספים .  הוא לא חייב באישורה .  כאשר אין פיקוח של הוועדה וגם לא של אגף התקציבים באוצר ,  החגיגה בעיצומה .  ראו למשל ,  את הנהג של הנגיד סטנלי פישר ,  שגם לו יש רכב צמוד מטעם הבנק .  הנהג נוסע ברכב הצמוד שלו מירושלים להרצליה ,  לביתו של פישר ,  ושם הם עולים על הרכב הצמוד של פישר ונוסעים חזרה לירושלים .  סידור כפול כזה לא קיים לאף שר .  אבל בבנק ישראל חושבים שגם לנהגים מגיע רכב צמוד .  לא רק לבכירים .  כי לבנק אין בעיה להדפיס עוד כסף ולהגדיל את התקציב ללא חשבון .  כך בדיוק קורה כאשר הבנק מחליט שהוא זקוק נואשות לנציגות חדשה בניו יורק .  ברור שזה מיותר בעידן התקשורת המפותח שבו אנו חיים .  אבל כאשר אין פיקוח על ההוצאות ,  מדוע לא לצ'פר כמה עובדים בחיים הטובים בניו יורק ?  פישר גם ניסה ליצור מצב שבו הוא יקבע בפועל את שכר עובדי הבנק ,  בלי שלממונה על השכר באוצר תהיה זכות התערבות .  אבל הביקורת בעיתונות היתה קשה ,  ולמזלנו עופר עיני ,  יו"ר ההסתדרות ,  לא אהב את עודף הכוח של הנגיד .  עקב ההתנגדות של עיני והמלחמה של הממונה על השכר באוצר ,  נאלץ פישר להתפשר ברגע האחרון .  הוא ויתר על  " ועדת שכר "  חיצונית והסכים להכנסת סעיף 29 לחוק .  וכך יוכל הממונה להתערב .  אמנם המועצה המינהלית של הבנק תאשר כל מה שפישר יבקש ,  אך היא תיאלץ לבקש גם את אישור הממונה על השכר .  ואז לוין יתנגד והנושא יעבור להכרעת ראש הממשלה .  גם זה משהו .  באחרונה התברר שפישר יהיה מוכן לשרת עוד קדנציה כנגיד ,  אך הוא מתכוון לעזוב אותה באמצע ,  כעבור שנתיים-שלוש .  גם את זה אסור לקבל .  שיתחייב לחמש שנים ,  ואם לא - נמצא מישהו אחר .  שלא תהיה כאן טעות .  פישר תורם רבות לכלכלת ישראל .  הוא גם מחזק את מעמדנו בעולם .  זה יהיה לטובת המדינה אם ישרת כנגיד עוד קדנציה ,  אבל לא בכל מחיר .  לא במחיר ביזוי המדינה .  עיני היה אומר לו זאת ישר בפנים : " מי שלא רוצה להיות פה ,  יכול ללכת ".  זו היתה תגובה נכונה לפחד ולשיתוק שאחזו בבנימין נתניהו וביובל שטייניץ נוכח האיום המרומז של פישר שאם חוק בנק ישראל לא יעבור בנוסח שהוד מלכותו רוצה - הוא יגיד שלום ויחזור הביתה לארה"ב .  אז היכן הבית של פישר ,  כאן או שם ? 

סרט התעמולה והפרסום של  " הרנטגן "
 ה"תחקיר "  ששודר בערוץ 10 לא עמד במינימום של אתיקה עיתונאית

