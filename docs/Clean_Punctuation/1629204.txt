אל תפריעו לפקידים
מי שמצפה שאיגוד הכדורסל יפתח בחקירה מקיפה של פרשת פנאן כנראה לא מכיר את ראשיו .  וגם :  מה חטאו האמיתי של בכר ?  
1 .  תוצאה ודאית אחת כבר יש לפרשת מוני פנאן-סמי בכר :  היא גרמה לבזבוז אדיר של מילים ואנרגיות ,  שכוונו לעבר הכתובת הלא נכונה .  מאז תחילת הפרשה קוראים אוהדים ועיתונאים לפרנסי הכדורסל הישראלי לפתוח בחקירה מקיפה של הפרשה ,  להפוך כל אבן בדרך לאמת ולבצע חריש עמוק בענף .  אלא שהמאמץ הזה חסר תוחלת .
 ראשית ,  לראשי מנהלת הליגה ,  האיגוד והקבוצות אין כל אינטרס לחטט בפצע הזה .  בחקירה רצינית עלול להתברר שכמעט בכל קבוצה היה אדם שהשקיע בבנק של פנאן ,  עובדה שתחשוף את עומק הריקבון והטיוח בענף שעליו הם מופקדים .  הסיבה השנייה ,  הפחות קונספירטיבית ,  היא שהאנשים האלה פשוט לא אוהבים לעבוד קשה מדי .  ההיסטוריה שלהם ,  הקרובה והרחוקה כאחת ,  רצופה בהחלטות שמנעו מהם חשיבה מאומצת או שעות נוספות במשרד .
 שמועות על חצי ליגה שמשתמשת בחומרים אסורים ?  מוותרים על בדיקות סמים .  כישלון חרוץ של כל נבחרות ישראל ?  מנסים להשאיר את האחראים לכישלון בתפקידם .  יו"ר האיגוד לשעבר חובט בעיתונאי ?  ממתינים לחקירת המשטרה .  לכן אין שום סיבה להאמין שכפקיד כמו שי שני ,  שגורם לעסקן בינוני כמו אבנר קופל  ( שפירק את בית"ר תל אביב )  להיראות כגרסה המקומית של דייויד סטרן ,  יצליח לסחוב על כתפיו השחוחות את הפרשה החמורה בתולדות הכדורסל הישראלי .  אם החקירה הזאת לא תתנהל על ידי גורם חיצוני ,  היא פשוט לא תתנהל .
 2 .  ביממה האחרונה מוזכר שוב ושוב גמר הפיינל פור ב-2007 כהוכחה הניצחת לשחיתותו הוודאית של סמי בכר .  אלא שמוצג מספר 1 מטעם התביעה פגום .  מי שהעניקה באותו המשחק את האליפות למכבי תל אביב הפצועה והמרוסקת הייתה הפועל ירושלים ,  ולא השופט .  העבירה החמישית שנשרקה למאיר טפירו 4:36 דקות לסיום המשחק הייתה גבולית ,  ובוודאי לא מופרכת ;  אחרי טפירו יצאו בחמש עבירות גם ניקולה וויצ'יץ' ודרק שארפ הצהובים ;  במשחק נשרקו 29 עבירות לחובת מכבי תל אביב מול 21 בלבד לשחקניו של דן שמיר ;  ירושלים עמדה על הקו 29 פעמים ,  בעוד מכבי 16 בלבד .
 הדמעות של טפירו באותו ערב התלבשו נהדר על נרטיב הקיפוח של הפועל ירושלים ,  והזכירו שלל שריקות בעייתיות מההיסטוריה של הכדורסל הישראלי ,  אבל הן בוודאי לא מוכיחות את אשמתו של בכר .  מוטב להמתין לסיום החקירה בטרם מעבירים את מגן האליפות מאותה שנה למלחה ,  כי שיפוט בינוני הוא עדיין לא פשע .
 
אל תפריעו לפקידים
מי שמצפה שאיגוד הכדורסל יפתח בחקירה מקיפה של פרשת פנאן כנראה לא מכיר את ראשיו .  וגם :  מה חטאו האמיתי של בכר ?  

