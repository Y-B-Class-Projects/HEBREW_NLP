גן ילדים עולה כפול מאוניברסיטה
עודד פורר דורש משר החינוך גדעון סער לא להירתע מהובלת רפורמה אמיתי במערכת ולהרים את הכפפה .  בשינוי חקיקה קטן ובהחלת חוק חינוך חובה מגיל שנה ,  ניתן לעשות שינוי עצום במשק
קמפיין הבחירות של בנימין נתניהו שם דגש מיוחד על החינוך .  ראש הממשלה הציג רפורמות ,  הקים צוותי חשיבה והדגיש את חשיבות החינוך לפיתוחה ולעתידה של ישראל .  
עם הקמת הממשלה הוא מינה את גדעון סער לשר החינוך ,  שצלל לעומק נבכי מערכת החינוך .  עם זאת ,  לנגד עיניו של סער עמד כל העת הזיכרון של הכוויות הקשות שנכוותה האחרונה שניסתה להוביל רפורמה במערכת - לימור לבנת ,  ששילמה על כך מחיר פוליטי כבד .  
רוב התוכניות שפורסמו עד היום בנושא החינוך נסבו סביב מעמד המורה ,  שכרו ויכולותיו להתמודד עם רוח השינויים .  עם זאת ,  חשוב לזכור שלמערכת יש חשיבות עצומה בעצם פעילותה לצמיחת המשק .  היה זה שר האוצר נתניהו שדחף לכיוון קיום יום לימודים ארוך ,  מתוך הבנה שעל אף העלויות הרבות הכרוכות ביוזמה זו ,  היתרונות למשק הם עצומים :  הורים שילדיהם לומדים במסגרת יום לימודים ארוך יכולים לצאת לעבודה בראש שקט ,  ילדיהם זוכים לתזונה מסודרת וכך מספר הידיים העובדות והמתפרנסות במשק גדל ,  בעוד שכמות הנשענים על מערכות התמיכה הציבוריות קטנה .  
לעתים מתגלה ששינויים פשוטים מניעים מהפכות גדולות .  חוק חינוך חובה חינם חל כיום מגיל 5 .  כלומר ,  עד גיל 5 צריכים ההורים לממן לילדיהם מסגרות חינוכיות פרטיות ,  הנתונות לפיקוח מזערי ,  אם בכלל ,  של משרד החינוך על התכנים ,  וללא הכוונה פדגוגית מסודרת .  לא זו בלבד ,  אלא שזוג הורים ששניהם עובדים וצריכים לשלוח את ילדיהם לגן או למעון פרטי ,  מוצאים עצמם משלמים שכר לימוד כפול משכר לימוד אוניברסיטאי :  העלות הממוצעת עבור אחזקת ילד במעון היא כ-2,000 שקל בחודש ,  ואף מעבר לכך .  כלומר ,  עלות  " השכלתו "  של ילד בגיל הגן מסתכמת בכ-24 אלף שקל בשנה .  
הנטל המושת על זוג צעיר עם שני ילדים ההולכים למעון כדי ששני בני הזוג יוכלו לצאת לעבודה הוא עצום ,  ואינו עומד בקנה אחד עם רצונה המוצהר של ממשלת נתניהו להגביר את הצמיחה ולשפר את החינוך .  לא די בחוק לקבלת נקודות זיכוי במס הכנסה על הוצאות מטפלת שאושר לא מכבר .  לטיעונים הכלכליים בעד יציאת שני בני הזוג לעבודה יש להוסיף גם את יכולתה של המערכת להשפיע על חינוך הילדים ,  על התכנים ואפילו על בריאותם ועל עמידתם בלוחות הזמנים של החיסונים השונים - כשילדים נמצאים בפיקוחה מגיל צעיר .  
שר החינוך ,  הרם את הכפפה .  בשינוי חקיקה קטן ובהחלת חוק חינוך חובה מגיל שנה ,  תוכל לעשות שינוי עצום במשק .  
הכותב הוא שותף בחברת הייעוץ האסטרטגי CEO ולשעבר יועץ שרת החינוך לימור לבנת

גן ילדים עולה כפול מאוניברסיטה
עודד פורר דורש משר החינוך גדעון סער לא להירתע מהובלת רפורמה אמיתי במערכת ולהרים את הכפפה .  בשינוי חקיקה קטן ובהחלת חוק חינוך חובה מגיל שנה ,  ניתן לעשות שינוי עצום במשק

