דרכים צדדיות
אבי אפרתי אוכל את אחת המנות הגרועת שלו השנה במסעדת אדמה בזיכרון יעקב ,  ומבין שקשה לאכול טוב מחוץ לתל אביב
קונספט המסעדה הכפרית מהלך קסם תמיד על כולנו .  עיצוב ספון עץ ,  או להבדיל עתיר אבן ,  עם אווירה חמימה ותפריט  " כפרי ",  תמיד יעשו לנו את זה .  כל כך יעשו שידרבנו יציאה מיוחדת מהבית ,  אפילו למקום רחוק .  ככה זה עם טיפוסים אורבניים ,  שבעיות חניה בואך שאכטה מאגזוז של אוטובוס שידע ימים יפים ונקיים יותר הם לחם חוקם .  בפועל ,  מעטות המסעדות מהז'אנר בישראל שבאמת מספקות את הסחורה .  זה ,  כמובן ,  רק מעצים את הפנטזיה .  כולם תמיד רוצים ,  מאוד ,  את מה שאין ,  או לפחות קיים במשורה .
 נסיעתנו למסעדת אדמה בזיכרון יעקב שייכת לקטגוריה הזו בדיוק .  במבנה משוחזר ,  כפרי ומזמין ,  בלוקיישן שכולו היסטוריה על גבעת זמרין היפה שבמושבה זיכרון יעקב ,  ממוקמת אדמה .  כל מפגש עם פרסומים אודותיה הפעיל את העירוניקי שבי ביעילות .  וואו ,  זה נשמע מקסים .  ואכן ,  כשמגיעים לעת ערב ל"זיכרון ",  דרך היקב של  " כרמל "  עד גבעת זמרין המקסימה ,  זה אחלה .  מבנה האבן שעל הגבעה ,  בין בתים הטומנים בחובם היסטוריה ,  עם תאורת חוץ כפרית מתוקה ,  חמוד להפליא .  בשילוב עם הפשטות הכפרית הגרומה שבפנים ,  אפשר לדבר על תפאורה שעושה את זה ,  בכל המובנים .
 עכשיו מגיעה ,  למרבה הצער ,  הנקודה בה מתחיל הסיפור להסתבך .  האוכל במסעדת אדמה אינו יאה כלל .  אם לדייק ,  מדובר במפגן חובבנות מעורר השתאות ,  בפרט לנוכח התמחור ,  שמיישר קו עם רף הבסיס התל אביבי מהליין הלא ממש מוזל .  זו לא הייתה אחת הארוחות הרעות של הזמן האחרון ;  צריך להתאמץ מאוד כדי להיזכר בארוחות רעות ממנה בשנים האחרונות בכלל .  היו גם כאלו .  לא רבות .
 תהינו אם המהירות שבה נחתו הראשונות והעיקריות על שולחננו ,  ללא כל שיהוי וגינונים ,  מייצגת כפריות דווקא .  כך או כך ,  כשאתה נוסע במיוחד לארוחת ערב במסעדה שכל כולה הילה מהסוג שתואר ממעל ,  אתה לא מצפה למצוא את עצמך בוחר קינוח פחות מ-40 דקות מרגע ההגעה .  אנרגיה כזאת אופיינית הרבה יותר לתעשיית ההאכלה המתוקתקת ולאו דווקא לטובה של תל אביב ,  או למקומות שבנויים על עסקיות צהריים זריזות .
 כך או כך ,  כשהגיע האוכל הבנו שמשאלותינו תיאלצנה להמתין בסבלנות .  קרפצ'יו פילה עגל ברוטב הדרים עם סלט שורשים  ( 44 שקלים )  ,  קלמרי צרוב עם בצל סגול ,  עגבניה ומנגולד  ( 56 )  ושניצל  ( 38 )  לטף .  
נתחיל דווקא ממנת הילדים ,  שקצת הדהימה אותנו .  מאחורינו קילומטראז' מצטבר תלת ספרתי בשניצל כמנת ילדים במסעדות .  כמעט תמיד ,  אפילו במקומות מוצלחים פחות ,  מנת השניצל נדיבה וטובה .  כאן היא הייתה סתמית באיכותה וזערורית באופן קיצוני .  משהו כמו שליש ,  אולי פחות ,  ממינון הסטנדרט .  הפירה ליד היה חובבני לגמרי .  אינני שייך לאלו המקטרים לגודל המנות ,  אבל הפעם מישהו הגזים שם .  
מינוני מנת הקרפצ'יו היו סבירים לגמרי דווקא .  חבל שאי אפשר לומר את זה על איכויותיה .  היו שם נתחים עבים מידי של בשר באיכות די נוראית ,  שסלט השורשים קצת רענן אמנם ,  אבל רק קצת .  מנת הקלמרי לא הייתה איומה כמו הקרפצ'יו ,  אבל גם רחוקה מלהיות טובה .  טבעות לא רבות מידי שנחתכו ונצרבו כך שהפכו מסולסלות ,  לצד רטבים משעממים שלא הקפיצו אותן לשום מקום .
 אוסובוקו שוק טלה בציר טלה עם ירקות שורש על מצע חיטה מקורמלת  ( 96 )  ופילה לברק מעושן על עשבים טריים בציר עגבניות ,  צ'ילי וזיתים שחורים  ( 88 )  הגיעו כעיקריות .  האוסובוקו הוא ללא ספק מהמנות היותר גרועות הזכורות לי במסעדות בכלל .  בשר צמיגי ,  סר טעם באורח קיצוני ,  שנוכחות הציר והירקות לא עשתה דבר לטעמיו ,  על חיטה שאת מגע הקרמל בטעמיה צריך היה לחפש .  כבר הרבה זמן שלא נתקלתי בעיקרית בשר כל כך רעה .  הלברק לא קרן כל איכויות ,  אבל לפחות לא היה כה לקוי כמו הבשר .  הוא הגיע על אותו פירה תפלולי הזכור ממנת השניצל ,  היו בו חלקים חרוכים לכדי שריפה ,  אבל שלא כמו הבשר ,  לפחות אפשר היה לאכול ממנו .  
פונדנט שוקולד חם  ( 32 )  וקוביות שוקולד עם פיסטוק ברוטב על בסיס קרם חלבה  ( 32 )  היו הקינוחים .  שניהם שגרתיים ונטולי ייחוד ,  אבל לפחות לא איומים .  386 שקלים עלו יחדיו המנות שתוארו כאן ,  לפני שתייה ושירות .  סטנדרט במונחי עלות אורבניים ,  על איכויות שרחוקות מהסטנדרט מאוד .  התגלגלנו מגבעת זמרין לכיוון כביש החוף ,  עם מחשבות נוגות משהו על רמת הבסיס המצערת במסעדות בפריפריה .  
לא ,  זו איננה אמירה גורפת על המסעדות כולן .  יש מקומות עם אוכל טוב מחוץ לתל אביב וירושלים .  חבל רק שנוכחותם בטלה בששים מול ים החובבנות והארכאיות הקולינרית ,  שמכתיבות את הטון כשיוצאים לאכול מחוץ לעיר .  ראשוני זיכרון יעקב אולי אכלו רע בימים ההם .  למה זה מגיע לנו ?  
אדמה .  מעלה הראשונים 8 ,  גבעת זמרין ,  זיכרון יעקב .  6283183 04 .
 
דרכים צדדיות
אבי אפרתי אוכל את אחת המנות הגרועת שלו השנה במסעדת אדמה בזיכרון יעקב ,  ומבין שקשה לאכול טוב מחוץ לתל אביב

