הבהלה לאייפד 
טירוף ברשת
1 .  טוויטר :  האייפד דחק את האיטי ואת נאומו של ברק אובמה לפני כמה חודשים הגדיר ביז סטון ,  ממייסדי טוויטר ,  את השירות שיצר כ"דופק של האנושות ":  אם אתם רוצים לדעת במה האנושות עוסקת ברגע זה ,  טוויטר ,  הוא הסביר ,  הוא המקום לראות זאת .  מי שנכנס אתמול לעמוד הבית של השירות ראה שהגולשים באינטרנט ,  באשר הם ,  עוסקים בעיקר דבר אחד :  האייפד ,  הטאבלט החדש של אפל .  בתוך דקות מרגע שהתחיל אירוע ההשקה ,  תשע מתוך עשר המלים המאוזכרות ביותר בטוויטר ברחבי העולם היו קשורות למכשיר החדש או לאפל .  המילה העשירית ,  אגב ,  היתה האיטי .  בתוך דקות נדחק האסון האנושי העולמי הקשה ביותר שידע העולם בשנים האחרונות מהמקום הראשון בראש מעייניהם של המצייצים בטוויטר לסופה של רשימת הנושאים המדוברים ברשת .  גם ביממה שלאחר ההשקה ,  שולטים המושגים שקשורים בטאבלט החדש ברשימה .  המושג union ,  הקשור לנאום מצב האומה השנתי המסורתי שנשא אובמה אתמול מבצבץ ברשימה בין טאבלט ,  אייפון ,  אייפד ומושגים אחרים הקשורים בהשקה או בחברה .  2 .  230 אלף צופים לשידור סלולרי גרוע באפל בחרו שלא להכניס מצלמות טלוויזיה בשידור חי לאירוע ההשקה עצמו ,  לכן לא היה שידור טלוויזיוני של אחת מהרשתות האמריקאיות הגדולות ,  או של אחת מסוכנויות הידייעות הגדולות בעולם .  ולמרות זאת ,  הגולשים באינטרנט מצאו דרך לצפות בהשקה :  אחד האורחים שהוזמן לאירוע פתח קו שידור חי סלולרי מתוך הנייד שלו ,  והחזיק את המכשיר כשהוא פונה לבמה .  כך מצאו עצמם יותר מ-230 אלף איש בעולם צופים בשידור לא רציף ,  קטוע ,  באיכות שידור איומה .  הסקרנות והרצון להיות הראשונים לדעת גרמו להם להישאר ולצפות בשידור שספק אם היו טורחים לצפות בו לאור איכותו הירודה ,  אילולא היה זה סטיב ג'ובס בצד השני של הקו .  3 .  מה מנבא אי-ביי כדי לנסות לנבא מה תהיה רמת המכירות של המכשיר החדש ,  כשיגיע לחנויות בעוד כחודשיים ,  ניתן לבדוק מה קורה באי-ביי - החנות הדיגיטלית הגדולה בעולם .  מרגע ההשקה אתמול עלו באתר עשרות הצעות מכירה הקשורות לאייפד החדש - אף שהוא טרם יצא לשוק .  כיצד זה ייתכן ?  ובכן ,  זה מה שנמכר באי-ביי : " חיקוי מדויק מקרטון בגודל אחד על אחד של אייפד ".  המחיר המבוקש :  29 דולר .  כתובת האינטרנט greatipaddeals.com עומדת למכירה במחיר התחלתי של 489 דולר ;  מחיר גבוה יותר ,  של 799 דולר ,  מבקשים בעלי הכתובת buyipad.com .  עשרות כתובות נוספות ,  העוסקות במידע אודות פריצת המכשיר  ( שכאמור טרם נמצא בשוק )  ,  בשדרוגו או בהפצתו ,  עומדות למכירה תמורת מאות דולרים לכתובת .  והשיא :  אדם שדורש 29 דולר עבור ההתחייבות שהוא יהיה זה שיילך לעמוד במקומכם בתורים הארוכים שצפויים ,  לדבריו ,  להשתרך במקומות שבהם יימכר המכשיר .
 
הבהלה לאייפד 
טירוף ברשת

