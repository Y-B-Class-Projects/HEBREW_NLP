בניגוד להכרזות :  המנהל מעלה מחירי הקרקע
הממשלה הכריזה שתוזיל את מחירי הדיור - אך המינהל דווקא פועל בכיוון ההפוך :  במכרז קרקעות ביבנה הועלו מחירי המינימום ב-60% ובבת ים תוקנה דרישת המינימום למחיר גבוה פי שלושה
בעוד ששר השיכון ,  אריאל אטיאס ,  האחראי גם על מינהל מקרקעי ישראל ,  מצהיר על פעילותו להורדת מחירי דירות ,  בפועל המינהל דווקא מעלה מחירי קרקעות .  מבדיקת TheMarker עולה כי במכרז ביבנה שהוציא המינהל בדצמבר 2009 ,  הוא נקב במחירי מינימום שגבוהים בכ-60% לעומת מכרזים שהוציא בספטמבר 2009 .  
מגרש בשטח של 4 דונמים ,  שעליו ניתן להקים פרויקט לבניית 104 דירות בדרום העיר ,  הוצע למכירה בספטמבר 2009 במחיר מינימום של 4.5 מיליון שקל .  לעומת זאת ,  מכרז שהוציא המינהל בדצמבר 2009 על מגרש דומה עם אותם תנאים ,  הוצע במחיר מינימום של 7.4 מיליון שקל .  הקרקע שהוצעה למכירה בספטמבר 2009 נרכשה לבסוף תמורת 18.8 מיליון שקל .  ההערכות הן כי מחיר הדירה לקרקע במכרז החדש יקפיץ את רמות המחירים בעיר . 
" המינהל מחזיק במקל בשני קצותיו ",  אומר מנכ"ל התאחדות הקבלנים ,  יוסי גורדון . " מצד אחד הוא קורא לקבלנים להוריד מחירים ,  ומצד שני מתקן את מחירי מינימום כלפי מעלה .  מחירי המינימום לא יאפשרו הורדת מחירים ,  בעיקר באזורים שרמות הביקושים עדיין נמוכות .  עליות מחירי המינימום לא מחייבים בהכרח שמחיר הצעות המכרזים יעלה ,  אבל מסמנים אינדיקציה ליזמים ,  שלרוב מגישים הצעות גבוהות יותר ממכרזים קודמים ".  
באחרונה ערך המינהל תיקון למחירי מינימום במכרז שהוציא בבת ים לבנייה רוויה .  המחיר ,  שהיה כ-260 אלף שקל קרקע לדירה ,  תוקן ל-720 אלף שקל קרקע לדירה .  עניין עליות המחירים כבר גרם לחילופי האשמות בין התאחדות הקבלנים לשר השיכון והמינהל .  בכנס שהתקיים לפני כחודש התווכחו הצדדים מיהו הגורם לעליות המחירים .  
ממשרד השיכון נמסר : " הערכת הנכס נקבעת על ידי השמאי הממשלתי ולא על ידי המינהל .  ביבנה הציעו הקבלנים מחירים הגבוהים פי 4 ויותר מהשומה שנקבעה .  טענותיהם כי המינהל מספסר בקרקעות המדינה אינן עולות בקנה אחד עם עובדה זו ". 

בניגוד להכרזות :  המנהל מעלה מחירי הקרקע
הממשלה הכריזה שתוזיל את מחירי הדיור - אך המינהל דווקא פועל בכיוון ההפוך :  במכרז קרקעות ביבנה הועלו מחירי המינימום ב-60% ובבת ים תוקנה דרישת המינימום למחיר גבוה פי שלושה

