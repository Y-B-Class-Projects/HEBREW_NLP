התוכנית שהכזיבה 
מלים בקבלנות
 >  >  התוכנית לחיזוק מבנים בפני רעידות אדמה ,  תמ"א 38 ,  נחלה כישלון חרוץ ,  וזה אינו חדש .  ב-themarker פורסם כבר לפני כמה חודשים ,  שעל פי סקר שערך משרד הפנים בין הוועדות המקומיות ,  רק תוכניות בודדות של שדרוג והרחבת מבנים לפי תמ"א 38 אושרו .  עוד עלה מהסקר ,  כי דווקא במקומות המועדים ביותר לפורענות - יישובי בקעת הירדן ואלה שנמצאים לאורך השלוחות היוצאות מקו השבר הסורי-אפריקאי - מספר הפרויקטים המקודמים לפי תוכנית זו נמוך במיוחד ,  ולמעשה שואף לאפס .  הסיבות לכך רבות ומגוונות :  היזמים מתלוננים על כך שוועדות התכנון והבנייה מערימות קשיים וכי דיירי המבנים מציבים דרישות רבות ,  שהופכות את הפרויקט לבלתי כדאי כלכלית ;  הרשויות מתלוננות על תוכניות שמוגשות להן שאינן עומדות בסטנדרטים ,  ואילו השכנים מתלוננים על יזמים שרוצים לגזור קופון שמן על חשבונם .  אבל מעל לכל ,  נראה שהתוכנית נמצאת תחת צל כבד של ניסיון המדינה לחמוק מביצוע פרויקט לאומי .  מצד אחד ,  מתריעים על סכנה של רעידת האדמה קשה ,  שתסכן עשרות אלפי מבנים ,  ומצד שני מניחים לשוק החופשי למצוא לה פתרון - וזה לא יקרה לעולם .  כדאיות רק במרכז מה הכדאיות הכלכלית ליזמים לבצע חיזוק מבנים בטבריה ,  ערד ,  או קרית שמונה ?  אין כזו .  למעשה ,  קל יותר למנות את המקומות שבהם הכדאיות הזו כן קיימת - תל אביב ומעגל הערים הקרוב ,  ושכונות מסוימות בחיפה ובירושלים .  במקומות שהם להיט נדל"ני בשנים האחרונות ,  כגון נתניה ,  פתח תקוה והוד השרון - הכדאיות היא גבולית בלבד .  ברמת גן ובקרית אונו ,  שתי ערים שנמצאות על מפת הביקושים הלוהטים של השנים האחרונות ,  החליטו להגדיל את הכדאיות הכלכלית הניתנת ליזמים ,  ולתת להם לבנות 2 קומות על הגג ,  במקום קומה אחת כנהוג כיום .  אם שתי ערים כאלה נאלצות לפתות יזמים בזכויות בנייה נוספות ,  אז מה יעשו בצפת ,  למשל ?  התלות הגדולה של התוכנית בערך הקרקע גורמת לכך ,  שגם אם כל התקלות שבין היזמים ,  הרשויות והדיירים ייפתרו ,  תמ"א 38 יכולה ,  במקרה הטוב ביותר ,  לספק מענה לתושבי שטח של 5% משטחה של מדינת ישראל .  במקרה הפחות טוב ,  והריאלי יותר ,  ניתן לסמוך על התוכנית שתהיה אפקטיבית עבור יישובים שמשתרעים על כאחוז בלבד משטחה של מדינת ישראל .  מה הפתרון ?  כנראה שצריך להקדיש חשיבה מעמיקה יותר לנושא ,  ואולי אף לכלול בתוכנית מרכיב של סיוע ממשלתי לפרויקטים באזורי סיכון ובערים שאין בהן כדאיות כלכלית לחיזוק מבנים .
 
התוכנית שהכזיבה 
מלים בקבלנות

