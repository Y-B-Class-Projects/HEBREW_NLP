HOT קוראת לבעלי המניות לתמוך בהוצאת פישמן ומוזס מגרעין השליטה 
אילן שחורי ,  בחוות דעת עבור HOT : " מעורבותם של פישמן ומוזס בחברת הכבלים עשויה להטיל מגבלות וחסמים הנובעים ממגבלות רגולטוריות ,  שנועדו למזער את הריכוזיות במשק "
  >  >  חברת הכבלים hot היא האחרונה מבין חברות התקשורת הישראליות שעדיין לא נהפכה למכונת מזומנים - היא בעלת רווחיות נמוכה יחסית ואינה מחלקת דיוודנדים .  עובדה זו לא נעלמה מהמשקיעים בשוק ההון ,  שבאופן מסורתי לא התלהבו ממניות החברה .  כך קרה שמניית hot לא סיפקה תשואה לבעלי המניות שלה מאז מוזגה החברה בתחילת 2007 .  אך כל זה השתנה בסוף אוקטובר האחרון .  שנה וחצי לאחר שפטריק דרהי החל את מסע הרכישות במניות hot ,  הוא הצליח להגיע לסיכום עם בעלי המניות ההיסטוריים כי ירכוש מהם את השליטה בחברה .  מאותו רגע החלה מניית hot לזנק ,  כך שנכון לאתמול המניה מרחפת במחיר שיא של 58.9 שקל למניה ,  מחיר גבוה יותר מהרמה בו נסחרה מניית החברה בתקופת התרוממות הרוח של אמצע 2007 .  המחיר הנוכחי של המניה משקף זינוק של 28% לעומת מחיר המניה ערב ההודעה .  בסוף השבוע האחרון קיבלו המשקיעים חיזוק לתחושה כי שינוי השליטה בחברה מצדיק את עליית השווי שלה .  hot פירסמה חוות דעת שקוראת לבעלי המניות מקרב הציבור לתמוך בהקצאה פרטית של מניות hot לבעל המניות הגדול בה ,  פטריק דרהי .  במסגרת חוות הדעת ,  טוען אילן שחורי ,  מנכ"ל חברת הייעוץ טאסק ,  כי  " ביסוס בעל שליטה יחיד ב-hot יתרום מהותית ליציבות ,  פיתוח וצמיחת החברה ".   " בעל שליטה יחיד ,  ודאי כזה בעל עניין וניסיון בתחום התקשורת ,  יכול להתוות אסטרטגיה ומדיניות ברורה לחברה ,  שאינה כפופה לאינטרסים של בעלי עניין מהותיים אחרים .  במסגרת זו ,  בעל שליטה יחיד יכול להוציא לפועל מהלכים משמעותיים לקידום החברה באופן יעיל ,  נוח ומהיר יותר מאשר בכפוף לאישורם של בעלי עניין מהותיים נוספים ,  שעשויים להיות בעלי אינטרסים מנוגדים ",  נכתב .  לראשונה נוגע שחורי ,  שנשכר על ידי hot עצמה ,  בבעיה המרכזית שהקשתה על החברה במהלך מחצית העשור האחרונה ,  כלומר בבעיית הבעלות בחברה .  שחורי מציין כי קבוצת השליטה הנוכחית ,  הכוללת את אליעזר פישמן וקבוצת ידיעות של נוני מוזס ,  מקשה על התפתחות החברה . " פישמן וידיעות הם גופים בעלי פעילות ענפה במשק הישראלי בכלל ,  ובשוק התקשורת הישראלי בפרט .  מטבע הדברים מעורבותם של גופים אלה בחברה עשויה להטיל על החברה מגבלות וחסמים שונים בפעילותה הנובעים ממגבלות רגולטוריות שונות שנועדו למזער ולהגביל את הריכוזיות במשק ,  ובכלל זה מגבלות בתחומי התוכן ,  מימון וכיוצא באלו ",  כותב שחורי .  לפיכך ,  ממליץ שחורי לבעלי המניות מקרב הציבור ,  שצפויים להשתתף באסיפה כללית שתתקיים ביום רביעי ,  לאשר ל-hot להקצות לדרהי 2% נוספים ממניות החברה תמורת 80 מיליון שקל ,  או 54.5 שקל למניה .  ברור כי בעלי המניות והחברה לא צפו את העלייה החדה במחיר המניה .  מאז שהודיעה hot בסוף אוקטובר כי דרהי סיכם על רכישת מרבית המניות של פישמן ומוזס ,  זינק מחיר המניה מ-46 שקל ל-58.9 שקל למניה .  כיום ,  מחיר ההקצאה הצפוי נמוך בכ-7.6% ממחיר השוק .  הון לחברה - או הון לבעלי המניות שחורי מציין כי ההקצאה הפרטית היא תנאי הכרחי להשתלטות של דרהי על החברה ,  ולפיכך היא הכרחית לשם שיפור מצבה של החברה .  הוא מעריך כי עדיף לבעלי המניות לאשר הקצאה פרטית לדרהי ,  שכן אם הדבר לא יקרה ,  המצב ייאלץ את דרהי לבצע הצעת רכש למניות hot .  שחורי מסביר כי  " מהלך של הקצאה פרטית יזרים הון לחברה ,  בעוד מהלך של הצעת רכש מיוחדת יזרים הון לבעלי המניות .  הזרמת ההון לחברה ,  בסך של כ-80 מיליון שקל ,  תוכל לשמש את החברה הן לקידום פעילותה העסקית והן להחזר חובותיה .  חלופת ההקצאה הפרטית עדיפה על חלופת הצעת הרכש המיוחדת - הן עבור hot עצמה ,  הן עבור קול הולדינגס  ( חברת ההחזקות של דרהי ,  א"ט )  והן עבור בעלי המניות המעוניינים להחזיק במניה בטווח הבינוני-ארוך ",  כותב שחורי .  יש לציין כי בהתאם למחיר מניית hot כיום יאלץ דרהי לשלם מחיר גבוה יותר עבור המניות אם יבצע הצעת רכש בשוק ולא יקבל מניות בהקצאה פרטית מ-hot .  שחורי מציין כי המחיר הראוי למניות שהחברה תקצה אינו כולל פרמיית שליטה מהותית ,  שכן מניות אלה לא יעניקו לדרהי את השליטה למעשה .  רק רכישת המניות של פישמן ומוזס תעניק לו שליטה זו . " ניתן לקבוע כי מהותה של העסקה בעלת תועלת ותרומה משמעותית עבור hot ,  ולפיכך היא ראויה וחיובית עבור החברה ",  כותב שחורי .  בשבוע האחרון של אוקטובר הגיע דרהי לסיכום עם פישמן ומוזס כי ירכוש מהם 6% ו-13.2% ממניות hot ,  בהתאמה .  על פי הסיכום ,  ישלם דרהי לפישמן כ-54.5 שקל עבור כל מניה ,  מיד עם השלמת הקצעה פרטית של 2% ממניות hot שהחברה תבצע .  דרהי סיכם עם מוזס כי ישלם לו בנובמבר 2011 לפי מחיר של 65 שקל למניה .  לאחר תום העסקה יחזיק דרהי 63.7% ממניות hot וכן את הזכות למנות ארבעה דירקטורים ולקבל רוב בדירקטוריון .  כאמור ,  התנאי למימוש מהלך זה הוא הקצאה פרטית של 2% ממניות hot לדרהי .
 
HOT קוראת לבעלי המניות לתמוך בהוצאת פישמן ומוזס מגרעין השליטה 
אילן שחורי ,  בחוות דעת עבור HOT : " מעורבותם של פישמן ומוזס בחברת הכבלים עשויה להטיל מגבלות וחסמים הנובעים ממגבלות רגולטוריות ,  שנועדו למזער את הריכוזיות במשק "
 
