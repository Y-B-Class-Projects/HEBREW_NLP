מרידור : " לא פניתי לגאידמק בהצעת שכר טרחה "
 מרידור : " מעולם לא פניתי לגאידמק בהצעת שכר טרחה ".  השאלה במשפט היא אם לעורך דין פלילי מותר ,  לפי כללי הלשכה ,  לקבל בונוס בהתאם לתוצאות שימוע
השר בלי תיק דן מרידור ועו"ד אילן שביט כפרו אתמול בכתב האישום המשמעתי בפרשת שכר הטרחה של ארקדי גאידמק . " לא פניתי לגאידמק מעולם בהצעת שכר טרחה ",  ציטט עו"ד צבי אגמון ,  פרקליטו של מרידור ,  את עמדת מרשו בתיק .
 מרידור יצג את גאידמק בשימוע שנערך לו לקראת משפטו בנוגע לעבירות הלבנת הון בסניף הירקון בבנק הפועלים .  לפי התלונה שהגישה תנועת אומ"ץ בסוף ינואר 2009 ,  מרידור פעל בניגוד לחוק בהסכם שכר הטרחה שערך עם גאידמק .  סעיף 84 א' לחוק לשכת עורכי הדין קובע כי  " לא יתנה ולא יקבל עורך דין בעד שירותו במשפט פלילי שכר טרחה התלוי בתוצאות המשפט ".  
למרות זאת ,  נטען בתלונה ,  ההסכם - שלטענת מרידור היה טיוטה בלבד ולא נחתם - קבע כי מרידור יקבל מקדמה בסך 600 אלף דולר על הופעתו בשימוע ,  וכן בונוס של 5 מיליון דולר  " במקרה של הצלחה ",  כלומר אם יוחלט לאחר השימוע שלא להגיש כתב אישום נגד גאידמק .  
בכל מקרה - החלק השני של ההסכם הנטען לא התממש ,  שכן מרידור לא זכה להצלחה המיוחלת :  באוקטובר 2009 הוגש כתב אישום נגד גאידמק בגין עבירות מרמה והלבנת הון בפרשה .  עם חזרתו לחיים הפוליטיים עזב מרידור את עבודתו המשפטית .  
בדיון הראשון במשפט התברר אתמול שמדובר במשפט בזק שיסתיים בשני דיונים באפריל-מאי השנה .  חומר הראיות העיקרי בתיק הוא הסכם שכר הטרחה של גאידמק עם משרד צדוק ,  ששביט עומד בראשו ומרידור עבד בו בתקופה שפרש מהפוליטיקה .  אין מחלוקת עובדתית אמיתית בתיק ועיקר הדיון יסוב על השאלה המשפטית אם שימוע הוא חלק מההליך הפלילי שבו אסור לעורך דין לקבל שכר טרחה בכפוף לתוצאות .
 בעת הכפירה אתמול הבהיר אגמון את עמדת מרידור : " מרידור לא היה שותף למשא ומתן על שכר הטרחה .  הצעת שכר הטרחה לא נשלחה בידיעתו .  הצעה זו הובאה לידיעתו בדיעבד .  הוא לא התנגד לה ".   
" הוא בירך עליה ?  ",  שאל אחד השופטים ,  עו"ד אבי אודיז . " לא התנגד ,  לא העיר ולא הציע לבטלה ",  ענה אגמון .  מה היה עושה אם היה מקבל את הסכום ,  המשיך אודיז . " היה אומר תודה ",  השיב אגמון .  
אף שהדיון בבית הפרקליט בתל אביב היה פתוח לקהל נכחו רק עיתונאים והנוגעים בדבר .  השופטים הם כולם עורכי דין מהתחום הפלילי :  ציון אמיר ,  אבי בית הדין ,  יונה חייר מהסנגוריה הציבורית ואודיז .
 עו"ד נוית נגב ,  שמייצגת את עו"ד אילן שביט : " עמדתנו היא ששביט פעל באופן מותר ולפי הדין .  החוק עוסק בהתניית שכר טרחה במשפט פלילי ושימוע אינו משפט פלילי .  סביר להניח שאלמלא היתה מעורבת אישיות פוליטית לא היינו מגיעים לדיון הזה ". 

מרידור : " לא פניתי לגאידמק בהצעת שכר טרחה "
 מרידור : " מעולם לא פניתי לגאידמק בהצעת שכר טרחה ".  השאלה במשפט היא אם לעורך דין פלילי מותר ,  לפי כללי הלשכה ,  לקבל בונוס בהתאם לתוצאות שימוע

