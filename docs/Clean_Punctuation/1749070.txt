מי עומד מאחורי כישלון מכתשים אגן ? 
כיצד הגיעה אחת מחברות הדגל בישראל למצב בו היא נאלצת למכור את השליטה לסינים ?  4 מנכלים ,  2 יורים ,  2 בעלי הון ואסטרטגיה לקויה :  כך הידרדרה מכתשים לכישלון 
" יש הזדמנות ורצון של הבעלים לעשות עם מכתשים מהלך ענקי ",  אמר ארז ויגודמן ,  לשעבר המנכ"ל המצליח של קבוצת שטראוס ,  במאי 2009 כשמונה לתפקידו החדש כמנכ"ל חברת מכתשים אגן .  עידן התום של ויגודמן לא נמשך זמן רב .  17 חודשים בלבד מאוחר יותר ,  מתברר שהמהלך הענקי שנדרש ויגודמן לעשות כעת הוא מלאכה כפוית טובה שאין כל שכר בצדה .  הוא אמור לסייע לנוחי דנקנר ,  בעל השליטה בקבוצת כור ,  למכור את השליטה במכתשים אגן לחברה הסינית הממשלתית כמציינה ,  או לפחות להעביר אותה תהליך התייעלות שישלח הביתה מאות מבין 1,400 עובדיה הישראלים .  מכתשים אגן היא החברה הגדולה בעולם לייצור חומרי הדברה גנריים ,  כלומר גרסאות חיקוי של מוצרים שהפטנט עליהם פקע .  מדובר גם בחברה הגדולה ביותר בקבוצת איי.די.בי שפועלת בשוק תחרותי לחלוטין .  
בניגוד לחברות אחרות בקבוצה ,  כמו סלקום או שופרסל ,  מכתשים אגן אינה מחזיקה בנתח שוק אדיר בחסות רגולציה רופסת או החלטות פזיזות של הממונה על ההגבלים העסקיים .  מכתשים מתחרה בחברות רב-לאומיות ,  אין לה כל יתרון יחסי בייצור חומרי גלם כמו כימיקלים לישראל למשל ,  ועל כן יכולתה לשרוד ולצמוח בשוק של קוטלי עשבים ,  קוטלי פטריות וקוטלי חרקים - תלויה לחלוטין בבחירה באסטרטגיה הנכונה ובביצוע המדויק שלה .  
העובדה שבעליה של החברה העמיד אותה למכירה והבהיר לעובדיה כי מאות מהם יפוטרו בדרך זו או אחרת ,  מלמדת שמכתשים נכשלה .  כעת נותר רק לתמוה מה השתבש בדרך .  מה קרה שמאיים להפוך חברה ,  שנחשבה בשלב מסוים בעשור האחרון כיורשת של טבע ,  לכתם המשמעותי ביותר על הדימוי המצליחני והחברתי של נוחי דנקנר ,  אחד מאנשי העסקים המשפיעים ביותר ?  ובנוסף :  כיצד קרה שהחברה עברה לטיפולו של עופר עיני ,  יו"ר ההסתדרות וידידו הטוב של חיים גבריאלי מנכ"ל איי.די.בי אחזקות ,  כאילו היתה אחרונת חברות הטקסטיל ?  
הכישלון דבק בדרך כלל במנכ"ל ,  שהוביל את החברה עם פרוץ המשבר .  הסגנון הבוטה והיהיר של אברהם ביגר ,  יו"ר מכתשים אגן והמנכ"ל הקודם שלה ,  משך אליו איבה וביקורת .  ביגר פיטר ללא היסוס כמה מהמנהלים הבכירים שהפכו את מכתשים אגן לחברה רב-לאומית מובילה ,  וויתר בכך על מאות שנות ניסיון וידע בתעשייה הכימית .  
ביגר טען שמנהלים אלה יקרים מדי ,  אף כי הוא והמנהלים שמינה במקומם גרפו שכר דשן והקצו לעצמם כמויות גדולות של אופציות .  ביגר לא עמד בלחץ העובדים והבטיח להם תוספות שכר .  תקופתו הצטיינה במאמצי ייעול ניכרים ,  אבל גם בפיתוח עסקי מצומצם ובטעויות ניהוליות קשות .  ביגר העביר לוויגודמן חברה במשבר - אך שורשיו של אותו משבר טמונים בהחלטות שהתקבלו זמן רב לפני שהתיישב על כס המנכ"ל .
 תהליך ההידרדרות של מכתשים אגן החל בסוף שנות ה-90 .  חברות האגרו-כימיה הגדולות החלו באותה תקופה לפתח זרעים מהונדסים גנטית .  מדעניהן של חברות כמו מונסנטו האמריקאית וסינג'נטה השווייצית החדירו גנים לזרעים של גידולים ,  כמו סויה תירס קנולה וכותנה .  
הזרעים המהונדסים נחלקו לשתי משפחות עיקריות :  המשפחה הראשונה היתה של זרעים בעלי תכונות מושבחות של יבול ורכיבים תזונתיים ,  כמו תכולת שמן או חלבון ;  ואילו המשפחה השנייה זרעה את הסופה ,  שעמה מתמודדת מכתשים אגן כיום .  לזרעים אלה הוחדרו תכונות של עמידות לקוטלי עשבים לא סלקטיביים - חומרי הדברה שקוטלים את כל העשבים בניגוד לקוטלי עשבים שמכוונים לחיסול עשב מסוג מסוים .  הרעיון העסקי הבסיסי של מונסנטו ,  החברה שפיתחה לראשונה זרעים מהונדסים בעלי תכונת עמידות לקוטל עשבים לא סלקטיבי ,  היה לשמור על מכירות קוטל עשבים רב-מכר בשם Round up  ( שמוכר גם בשם החומר הפעיל בו - גלייפוסט )  .  
גלייפוסט איבד ב-2000 את הגנת הפטנט לאחר שהיה במשך יותר מ-25 שנה קוטל העשבים הנמכר ביותר בארה"ב ובעולם כולו .  הזרעים שהונדסו כך שיהיו עמידים לגלייפוסט וכונו Round Up Ready ,  איפשרו לחקלאים לעשות שימוש בקוטל עשבים לא סלקטיבי אחד בלבד - גלייפוסט - ולוותר על חלק ניכר מקוטלי העשבים הנוספים ,  שאותם ייצרו חברות כמו מכתשים אגן ואחרות ,  אלה שמיועדים לטיפול בעשבים שוטים ספציפיים .  
בעקבות פיתוח זה של מונסנטו ,  פיתחו חברות אחרות ,  כמו סינג'נטה ודו פונט ,  סוגים נוספים של זרעים מהונדסים ,  ושינו בכך לתמיד את מאזן הכוחות בשוק חומרי ההדברה .  חברות שמייצרות חומרי הדברה גנריים  ( חיקוי )  והתרגלו לכרסם בנתח השוק של החברות שפיתחו את חומרי ההדברה המקוריים ,  מצאו את עצמן לפתע בעמדת מגננה לא מוכרת להן .  
חברות האגרו-כימיה שפיתחו את הזרעים המהונדסים הציעו לחקלאים חבילה אטרקטיבית במחיר נמוך .  החבילה ,  שכללה זרעים מהונדסים גנטית וקוטלי עשבים לא סלקטיביים ,  איפשרה לחקלאי להוריד את עלויות הייצור .  חברות האגרו-כימיה הגנריות ,  שלא החזיקו בטכנולוגיה של הנדסה גנטית ,  נאלצו לפנות לפתרון היחיד שנגיש למי שמחזיק במוצר נחות :  הורדת מחירים ,  והגדלת תקופת האשראי ללקוחות .  הרווחיות בענף האגרוכימיה עברה ליצרני הזרעים המהונדסים שהשתלטו על השוק ,  ומכירותיהם זינקו מ-75 מיליון דולר ב-1995 ל-9 מיליארד דולר ב-2009 ;  בעוד ששוק חומרי ההדברה צומח ב-3% בלבד בחמש השנים האחרונות .  
האתגר הטכנולוגי לא הפסיק להטריד את מכתשים אגן מאז .  הבעיה עלתה על שולחנם של בעליה ומנהליה של החברה כבר ב-1998 ,  עם המיזוג בין חברת אגן מאשדוד שהתמחתה בייצור קוטלי עשבים ,  לבין חברת מכתשים מבאר שבע ורמת חובב ,  שהתמחתה בייצור קוטלי חרקים וקוטלי פטריות .  
הסמנכ"ל המסחרי דני פורת אמר אז שהאסטרטגיה של החברה תוביל אותה עוד חמש עד שמונה שנים ,  אבל ציין שהחל ב-2001 יהיה צורך לבצע קפיצת מדרגה טכנולוגית כדי להשתלב במהפכת ההנדסה הגנטית שעלולה לפגוע בחברה הממוזגת מכתשים אגן ,  החל במחצית הראשונה של שנות ה-2000 .  הדילמה הבסיסית שעמדה בפני בעליה ומנהליה של מכתשים אגן היתה כיצד להתמודד עם האתגר הטכנולוגי ,  ובאופן ספציפי יותר אם להצטרף למרוץ הפיתוח של זרעים מהונדסים גנטית ,  שכרוך בעלויות של מאות מיליוני דולרים .  
דירקטוריון מכתשים אגן התלבט בשאלה ודן באפשרות לצרף שותף אסטרטגי שיסייע לה להתמודד עם העומס הפיננסי ,  ויקל עליה את המעבר מחברה כימית ממוקדת בייצור לחברה מוטת מחקר ופיתוח שמתמודדת עם רמות סיכון גבוהות בהרבה .  
בסופו של דבר הכריע אילן לויטה ,  מנכ"ל החברה הממוזגת ,  נגד הקולות בדירקטוריון ובהנהלה שחשבו שאסור להירתע מהעלויות והסיכון של הצטרפות למהפכת ההנדסה הגנטית כי החלופה גרועה יותר .  
לויטה עמד בראש קבוצת מהנדסים צעירים שהצילה את חברת מכתשים מקריסה בסוף שנות ה-80 .  הוא חשש שהשקעות העתק בפיתוח זרעים מהונדסים ובקניית חברות יכריעו את מכתשים אגן ,  ולכן הסתפק בהקמת קרן להשקעה בביו-טכנולוגיה עם חברת הזרע בהשקעה משותפת של 40 מיליון שקל .  המיזם המשותף לא הניב תוצאות ראויות לציון וגווע מאליו .  שלמה ינאי שהחליף את לויטה בתפקיד המנכ"ל במאי 2003 לא סטה ממדיניות זו .  
לויטה וינאי גם נמנעו מפעולה נחרצת יותר בנושא הקטנת עלויות הייצור ,  על אף שעוד בתחילת העשור היה ברור להנהלת החברה ולבעליה שהצורך בהתייעלות גדל במקביל להאצת ההתפשטות של זרעים מהונדסים גנטית ,  והתגברות הלחץ שמפעילה התופעה על מחירי המוצרים הוותיקים שאותם משווקת מכתשים .  
לויטה וינאי דחו למועד בלתי ידוע את המיזוג התפעולי בין מכתשים לאגן - איחוד מערכי המחקר והפיתוח והרכש למשל - באופן שמנע ניצול אופטימלי של היתרונות שנבעו מגודלה של הקבוצה הממוזגת .  השניים גם לא הלכו עד הסוף בתחום הייצור בסין ,  אף ששחיקת שולי הרווח על מכירת מוצרים ותיקים הפכה את ייצורם במדינה יקרה כמו ישראל לבלתי כדאי כלכלית .  החלטה זו ,  בצד ההימנעות ממעורבות בפיתוח זרעים מהונדסים ,  היתה כנראה אחת משתי הטעויות המרכזיות שעשו מנהלי מכתשים והביאו אותה למצוקתה הנוכחית .
 בניגוד לחברות אגרו-כימיה אחרות ,  שהקימו בסיסי ייצור בסין ,  מכתשים רק פלירטטה עם הרעיון .  היא אמנם העבירה בהדרגה מוצרים בעלי רווחיות מועטה לייצור בסין בשיטת מיקור חוץ - אבל נמנעה מהקמת חברה בת בסין ומהעברת קווי ייצור לסין .  מהלך כזה היה משמר לתקופה ממושכת יותר את כושר התחרות שלה ,  ומרכך את הטראומה שעומדים לחוות עובדיה של החברה כשהשוק כופה עליה את ההתייעלות .  
כתחליף למפץ הטכנולוגי הגדול ולתהליך עמוק של התייעלות ,  הובילו לויטה וינאי אחריו סדרה של מהלכים שאמורים היו למזער את ההשפעה הגדלה והולכת של הנחיתות הטכנולוגית ולנצל את היתרונות היחסיים של החברה :  ידע בפיתוח ובייצור של כימיקלים ברמה גבוהה של איכות ,  יעילות ובטיחות ,  מומחיות בעמידה בדרישת הרשויות בנוגע להשפעת השימוש בחומרי הדברה על איכות הסביבה וקבלת רישיונות לשווק את מוצריה ולעמוד במדינות בתהליך קצר יחסית ;  תהליך המאפשר לחברה להיות הראשונה להשיק גרסה גנרית לחומר הדברה מקורי ,  וכן סל רחב של מוצרים שעונה על צורכי החקלאי .  
מהלכים אלה נחלו בחלקם הצלחה מרובה .  חלקם היו תגובה מדויקת ,  מתוזמנת ומבוצעת היטב לאתגרים של הסביבה העסקית ,  כמו המשברים הפיננסיים בברזיל בסוף שנות ה-90 ובתחילת העשור הנוכחי .  אחרים נוהלו בצורה לא עקבית ובהשקעה מועטה ,  ולא התחילו לגעת בפוטנציאל הצמיחה והערך לחברה .  
המשותף לרובם היתה עובדה אחת :  מכתשים אגן קנתה צמיחה בכסף ,  ודחתה את הקץ מבלי שטיפלה בבעיה המרכזית - טכנולוגיה לא רלוונטית לטווח הארוך ,  שבסופו של דבר הובילה את החברה למצב שבו היא מתקשה להציע ללקוחותיה מוצרים חדשניים ובעלי ערך מוסף גבוה .  
מכתשים אגן החלה לגוון את פעילותה בניסיון לנצל את הידע הכימי הרב שנצבר בחברה לכניסה לשווקים חדשים שמתאפיינים ברמת תחרות נמוכה יותר וברמת רווחיות גבוהה יותר .  החברה הקימה את ליקורד ,  שמתמחה בייצור ליקופן טבעי - תרכובת כימית שנמצאת בעגבניה ומעניקה לה את צבעה האדום - לתעשיית תוספי המזון וצבעי המאכל הטבעיים .  אף על פי שהגיעה למכירות של 83 מיליון דולר בשנה ולרמת רווחיות גבוהה משמעותית מזו של החברה האם בשנים האחרונות - נשמרו מאמצי הפיתוח העסקי של ליקורד על אש קטנה בשנים האחרונות .  
עוד החמצה במאמץ לפתח זרוע פעילות נוספת שתמתן את התלות של מכתשים בתעשייה האגרו-כימית נחשפה באחרונה כשבית המשפט המחוזי בתל אביב התיר לפרסם כתב תביעה של מכתשים נגד חברת טבע על סכום של 107 מיליון דולר ,  בטענה לגזל סוד מסחרי והפרת התחייבות לסודיות .  כתב התביעה גילה שחברת קרמה פארם ,  שנרכשה על ידי חברה בת של ליקורד תמורת 2 מיליון דולר בלבד ב-2004 - החזיקה בידע רב ערך .
 על פי כתב התביעה ,  ד"ר יורם סלע ,  לשעבר בכיר בטבע ,  פיתח עבור קרמה פארם גרסה גנרית של החומר הפעיל ב-Effexor תרופה לטיפול בדיכאון בשחרור מושהה .  טענתה של קרמה פארם לפיה טבע העתיקה ממנה נוסחה ,  לא התקבלה על ידי הבורר .  ואולם משמעותית מכך היא העובדה שקרמה פארם החזיקה בידע לייצור תרופה שמכירותיה 2.75 מיליארד דולר לשנה .  
הגרסה הגנרית לתרופה זו היתה אחת ההשקות הגדולות ביותר בתולדותיה של טבע ,  החברה הגנרית הגדולה בעולם והחברה הישראלית המצליחה בכל הזמנים .  לעומת זאת ,  קרמה פארם והקניין הרוחני יקר הערך של ד"ר סלע ,  לא השפיעו בדרך ראויה לציון על רווחיה של מכתשים .  
אחד המהלכים המשמעותיים והמוצלחים של מכתשים ,  שאף קנה לה זמן יקר ,  היה מסע של רכישת חברות שהעמיד לרשותה פרישה בינלאומית ונוכחות בשווקים האגרו-כימיים הגדולים בעולם - ברזיל ,  מערב ומזרח אירופה ובמידה פחותה גם אוסטרליה וארה"ב .  פרישה גיאוגרפית זו היא אחד הנכסים שאליהם לוטשת עיניה חברת כמצ'יינה .  
הגברת הנוכחות הגיאוגרפית איפשרה למכתשים למקסם את התועלת מגל פקיעות הפטנטים במחצית הראשונה של העשור ,  שבמהלכו איבדו חומרי הדברה מקוריים ,  שרמת מכירותיהם 5 מיליארד דולר ,  את הגנת הפטנט ,  ואיפשרו למכתשים כחברה הגנרית הגדולה ובעלת הפרישה הגיאוגרפית הטובה ביותר ליהנות מכך .  
אכן ,  מכתשים היטיבה לנצל את הפוטנציאל המסחרי של תהליך המיזוגים והרכישות בתעשייה הכימית והאגרו-כימית בתחילת העשור :  המיזוג בין חברת אסטרה זנקה לחברת נוברטיס בתחום האגרו-כימי ,  שיצר את חברת סינג'נטה ,  אילץ את החברה הממוזגת למכור ב-2001 למכתשים זכויות הפצה למוצרים רווחיים .  חברת אוונטיס מכרה ב-2001 ,  בנסיבות דומות ,  למכתשים אגן זכויות ל-2 מוצרים שהיקף מכירותיהם 70 מיליון דולר לשנה .  
שנתיים אחר כך מכרה חברת באייר למכתשים 11 מוצרים שמכירותיהם 125 מיליון דולר תמורת 200 מיליון יורו .  שתי עסקות אלו ,  שחתמו את כהונתו של אילן לויטה כמנכ"ל החברה ורכישת החברה הגרמנית פיינכמי ב-2002 ,  איפשרו לחברה הישראלית להעשיר את סל המוצרים שלה בקוטלי פטריות ועשבים לכמה מהגידולים החקלאיים המשמעותיים באירופה - דגנים וסלק סוכר - ליהפך לחברת האגרו-כימיה הרביעית בגודלה באירופה .
 תהליך רכישת החברות והמוצרים הניחו בידי שלמה ינאי ,  המנכ"ל שהחליף את לויטה ב-2003 ,  בסיס טוב לצמיחה במחצית הראשונה של העשור .  ואולם ,  ינאי ומכתשים אגן נהנו גם ממידה לא מבוטלת של מזל .  
שנה לאחר שמונה ינאי לתפקידו ,  פרצה מחלה בשם חילדון אסיאתי בברזיל .  פטריה שתקפה את עלי הסויה וגרמה למותם או לפגיעה קשה ביבול - הקפיצה את המכירות של קוטלי פטריות שוק הסויה השני בגודלו בעולם .  מכתשים אגן היתה ,  למזלה ,  החברה הגנרית היחידה ששיווקה את המוצר היעיל ביותר לטיפול במחלה ,  וכתוצאה מכך חלה עלייה חדה במכירותיה וברווחיותה ב-2004 וב-2005 .  
מכירותיה של מכתשים אגן צמחו ב-48% והרווח הגולמי של החברה נסק ב-52% ב-2005 ,  בהשוואה ל-2003 ,  לרמת שיא של 39.1% מהמכירות ,  אליה לא חזרה מאז ,  ואליה כנראה לא תחזור שוב לעולם .  אלו היו הנתונים שעמדו בפני נוחי דנקנר כשהתמודד במאי 2006 מול יצחק תשובה על רכישת כור ,  החברה האם של מכתשים אגן ,  מידי משפחת ברונפמן .  
דנקנר ,  שהשתעשע באותם ימים במחשבה להקטין את התלות המסוכנת של קבוצת איי.די.בי בשוק המקומי על ידי רכישת חברה בינלאומית כמו מכתשים אגן ,  התמקד ברווחיות קצרת הטווח של החברה ולא זיהה את את בעייתה הקשה - מודל עסקי נעלם והולך - בעיה שהטרידה את מנהליה של מכתשים אגן מראשית העשור .  
יש להניח שגם התחרות של דנקנר ביצחק תשובה היא שגרמה לו לשלם עבור השליטה בכור 2.3 מיליארד שקל ,  כשההחזקה העיקרית שלה - מכתשים אגן - נסחרת בשווי של 10.8 מיליארד שקל .
 דנקנר עוד הספיק ליהנות מתקופת חסד כשהגאות בשוק הסחורות החקלאיות של 2007 ו-2008 הטיסה בקיץ 2008 את מניות חברות האגרו-כימיה ומכתשים בתוכן ,  לרמה של 32 שקל למניה - כמעט פי שניים משוויה הנוכחי של מניית החברה - על רקע ציפייה לזינוק ברווחיהן של חברות שמייצרות חומרי הדברה עבור החקלאים .  
העלייה במחירי החברות גרמה לדנקנר לסגת מניסיון לרכוש חברות אגרו-כימיה אחרות כמו אריסטה היפנית ונופארם האוסטרלית ,  אבל בעל השליטה בכור לא השכיל לנצל את שעת הכושר למכור את מכתשים לחברות סיניות והודיות שהביעו בה עניין .  האופוריה בשוק הסחורות החקלאיות נמוגה בקיץ 2008 כשהתברר שהמחירים נבעו יותר מספקולציות פיננסיות ופחות מביקושים אמיתיים .  מניית מכתשים קרסה ב-68% תוך חמישה חודשים .  
אז נודע גם כי אברהם ביגר ,  שקיווה להתמודד עם בעיית הרווחיות הדועכת באמצעות תהליך עמוק ומכאיב ,  טעה כטירון בקריאת השוק .  מכתשים הצטיידה בכמויות גדולות של גלייפוסט ,  קוטל העשבים הנמכר בעולם בראשית 2008 ,  מתוך הערכה שהביקושים הגואים יביאו לעליית מחירו .  אלא שבפועל גרמה עליית המחיר המסחררת של המוצר לפתיחה סדרתית של מפעלים חדשים בסין לייצור גלייפוסט ,  והמשבר הכלכלי הפיל את הביקוש של החקלאים לדשנים ולחומרי הדברה .  
התוצאה המשולבת היתה זו :  מכתשים אגן מילאה את מחסניה בגלייפוסט ,  שנרכש במחיר יקר ,  ונאלצה למכור אותו במחירי הפסד ולבצע הפרשות גדולות לירידת ערכו של המלאי .  שורה של אזהרות רווח ותוצאות כספיות מאכזבות הביאו את נוחי דנקנר לקרוא לדגל את ארז ויגודמן ,  ולמנות אותו כמנכ"ל במקומו של ביגר במאי 2009 .
 ויגודמן עשה מאמץ למצוא פתרון לבעית הצמיחה המהירה של ההנדסה הגנטית והשחיקה ברווחיותה של מכתשים אגן ,  כשחתם ביוני 2010 על הסכם לרכישת הבעלות בחברת אלבאו האמריקאית תמורת מיליארד דולר .  
רכישת אלבאו ,  היצרנית הגדולה בעולם המערבי של גלייפוסט וקוטלי עשבים לא סלקטיביים אחרים ,  היתה אמורה לחבר את מכתשים אגן לשוק חומרי ההדברה לגידולים מהונדסים גנטיים .  המעבר לייצור במפעליה של אלבאו בארגנטינה ובארה"ב היה מסייע לטפל בבעיית העלויות של הייצור בישראל ;  ורכישת הספק הגדול במערב הכדור של גלייפוסט היתה אמורה להגדיל את נתח השוק של החברה בארה"ב ובברזיל .  
ואולם חודשיים של בדיקת נאותות סיפקו לדנקנר ולמנהליו תמונה שונה לגמרי ממה שהוצגה לפניהם במהלך המשא ומתן והעסקה בוטלה .  נוכח הכישלון הניהולי המתמשך במכתשים אגן ,  ההצעה של חברת כמצ'יינה לרכוש את השליטה במכתשים לפי שווי חברה של 2.7 מיליארד דולר ,  60% מעל מחירה בבורסה ,  שבאה כמעט מיד לאחר מכן - היא הסיכוי הכמעט אחרון של דנקנר להיחלץ מהשקעה שבה תלה תקוות רבות והכזיבה אותו .  
עובדי החברה חוששים לגורל מקום עבודתם כשהחברה תעבור לידי הסינים ,  אלא שגם אם העסקה לא תצא אל הפועל יש סבירות גבוהה שאת מחיר האסטרטגיה השגויה והביצוע הכושל ישלמו מאות מהם .  ארבע שנים לאחר שהשליטה במכתשים אגן נרכשה על ידי קבוצת איי.די.בי ,  לא נותרו בידי מנהליה של מכתשים קלפים שיקנו לה זמן נוסף ,  היא אינה עומדת בפני גל משמעותי נוסף של פקיעת פטנטים וגם מזלה אזל .  אחרי כל אלה ,  נראה שסיכויה לשרוד כחברה עצמאית - נמוכים מאוד .
 
מי עומד מאחורי כישלון מכתשים אגן ? 
כיצד הגיעה אחת מחברות הדגל בישראל למצב בו היא נאלצת למכור את השליטה לסינים ?  4 מנכלים ,  2 יורים ,  2 בעלי הון ואסטרטגיה לקויה :  כך הידרדרה מכתשים לכישלון

