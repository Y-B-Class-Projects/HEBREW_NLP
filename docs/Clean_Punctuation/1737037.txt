נקמת המושמצים
צ'לסי ואינטר נוצחו ,  ריאל לא פוגעת ,  יונייטד וליברפול כושלות ,  ורק מיינץ היחידה שעדיין מושלמת .  פלא שנבחרת המחזור של אירופה מתהדרת בדויד טרזגה ,  רוברט גרין וקרלוס טבז ,  אלה שכבר השמצתם אך מסרבים להיכנע ? 
שבוע כל כך סנסציוני בליגות האירופיות הבכירות לא זכור כבר שנים .  צ'לסי ואינטר הזכירו לכולם שהן פגיעות עם הפסדי בכורה ,  ארסנל ובאיירן מינכן נוצחו באופן נדיר במגרשן הביתי ,  התקפת ריאל מדריד שוב ירתה כדורי סרק והגנת מנצ'סטר יונייטד שוב נחשפה במערומיה .  מי היה מאמין שבפתחו של חודש אוקטובר ,  הקבוצה היחידה בחמש הליגות הבכירות שתציג מאזן מושלם תהיה דווקא מיינץ הצנועה ?  !  נבחרת המחזור של וואלה !  ספורט עושה כבוד למוליכת הבונדסליגה ומזכירה בפעם המי יודע כמה את חשיבותם של שחקני הנשמה .
 רוברט גרין - ווסטהאם
מה לא אמרו על השוער הזה מאז ההופעה המביכה במונדיאל שקיבלה המשכיות עם שערים אומללים בווסטהאם ?  והנה ,  אברהם גרנט שם את מבטחו ברוברט גרין למרות ההכפשות בתקשורת וזעם האוהדים ,  והרוויח אותו בכושר שיא בניצחון הבכורה של הפטישים העונה בליגה ,  0:1 בדרבי הלונדוני על טוטנהאם .  גרין לא רק שמר על שער נקי ופיקד על משחק ההגנה של המארחת ,  אלא גם סיפק כמה הצלות אדירות ,  כולל הדיפה פנטסטית לטיל ששיגר לעברו לוקה מודריץ' .  על ההתפרצות כלפי העיתונאים הוא יכול היה לוותר .
 מגן ימני :  לורנצו דה סילבסטרי - פיורנטינה
חמישה מחזורים ארוכים - או בעצם חצי שנה ,  אם נוסיף גם את סיום העונה שעברה - חיכו בפיורנטינה עד שהגיע ניצחון הליגה הראשון בעידן סיניסה מיכאילוביץ' .  יותר מדי פציעות פקדו את הוויולה בשנה האחרונה ,  ואולי עכשיו היא תוכל לצאת לדרך חדשה .  פיורנטינה שיחקה כדורגל התקפי ,  ולורנצו דה סילבסטרי עטף את מתנת יום ההולדת של הבעלים אנדרה דלה ואלה עם שער מצוין  ( בעזרת מגן פארמה )  שקבע 0:2 .  המגן הימני לא הסתפק בגיחות לעזרת ההתקפה ,  ושני תיקולים שלו מנעו מצבי כיבוש מחלוצי היריבה .  הופעת בכורה בנבחרת איטליה הוא כבר ערך - עכשיו הזמן לייצר המשכיות .
 בלם :  סרחיו באייסטרוס - לבאנטה
הוא כבר בן 35 ,  שיאו היה אי שם בסוף שנות ה-90 במדי טנריפה ואחר כך עם עוד שנתיים יפות כשחקן ויאריאל ,  אבל כשסרחיו באייסטרוס מריח מפגש מול ריאל מדריד הוא יודע להתעלות .  על אף העובדה שהמוניטין שלו כולל שיאי הרחקות ולא מעט עבירות גסות ,  הבלם הוותיק הציג משחק נקי ויציב במרכז הגנת לבאנטה ,  ששמרה בפעם השנייה ברציפות על שער נקי ,  ועוד מול החוד המאיים של הבלאנקוס .  כולם התמקדו בהחמצות הגדולות של גונזאלו היגואין והקושי ההתקפי .  מה עם קצת קרדיט לבאייסטרוס והחבר'ה מסיוטאט דה ולנסיה ? 
בלם :  חואן  רומא
כדורגל גדול לא היה באולימפיקו ביום שבת ,  אבל דרמה גדולה הייתה גם הייתה ,  ובעקבותיה פרץ שמחה שהוא למעשה אנחת רווחה .  רומא התחילה את העונה הזו בצורה איומה ,  בדיוק כפי שקרה לה בעונה שעברה ,  וכשהחבל החל להתהדק סביב צווארו של קלאודיו ראניירי ,  הגיע הניצחון הגדול על אינטר .  איש המשחק של הג'אלורוסי היה הבלם הברזילאי חואן ,  שעשה עבודה מצוינת מול דייגו מיליטו וסמואל אטו ,  ניצח במרבית הקרבות האוויריים והזכיר לראניירי שגם בעונה שעברה שיתוף הפעולה שלו עם ניקולאס בורדיסו היה עדיף מאשר זה עם פיליפ מקסס .  שר ההגנה של רומא חזר בשעה טובה מהמונדיאל .
 מגן שמאלי :  סילבן מרשל  סנט אטיין
16 שנים ניסו בסנט אטיין למצוא את הנוסחה לנצח את ליון בדרבי .  בעבר זה היה הרבה יותר קל כשהקבוצה בירוק הייתה הבכירה של חבל הרון ,  אך מאז היוצרות התהפכו .  הפעם ,  בדרבי ה-100 ,  סנט אטיין נזקקה למגננה רבתי ,  מפגן הרואי של שחקני החלק האחורי וטונות של מזל מול יריבה שנמצאת עמוק במשבר ,  כדי לכבוש מהמצב היחיד שהיה לה במשחק ולנצח סוף כל סוף בקרב היוקרתי שהותיר אותה בפסגה לשבוע נוסף .  בניגוד לשנים קודמות ,  סנט אטיין הלכה העונה על רכש צנוע ומוקפד שעיקרו בצירוף שחקנים אינטליגנטיים להגנה .  אחד מהם ,  סילבן מרשל ,  הגיע בהעברה חופשית מלוריין ומציג עד כה יכולת מרשימה הן כבלם והן כמגן שמאלי .  את משחקו הטוב העונה הוא שמר לדרבי הגדול .
 סרחיו בוסקטס  ברצלונה
על המשטח העלוב בסן מאמס ומול יריב עיקש כאתלטיק בילבאו ,  לכולם היה ברור כי לאנדרס אינייסטה וצ'אבי יהיה קשה לשחק את הכדורגל שהם כל כך אוהבים .  בימים כאלה ,  ובכלל בשנה האחרונה ,  ברצלונה יכולה רק להודות על קיומו של סרחיו בוסקטס .  הקשר האחורי הדינמי סייע כהרגלו לחוליית ההגנה ,  הוציא את חבריו להתקפות מתפרצות וקינח עם שער נהדר בתוספת הזמן .  בוסקטס בן ה-22 הופך לנגד עינינו לקשר אחורי פנטסטי  כזה שיכול באותה מידה לשמש בדקות מסוימות כבלם שלישי ולאחר מכן כקשר התקפי .  לחאבייר מסצ'ראנו לא נותר אלא להביט מהספסל בקנאה .
 לואיס הולטבי - מיינץ
כן ,  הוא אמנם שיחק רק מחצית באליאנץ ארינה עד שהוחלף בגלל פציעה ,  אבל ב-45 הדקות הללו הוא הותיר רושם בל יימחה גם אצל אוהדי באיירן מינכן .  אם יש שחקן שבולט מעל כולם בתוך המארג הקבוצתי הנפלא בפתיחת העונה המושלמת של מיינץ ,  זהו לואיס הולטבי .  הקשר המושאל משאלקה מזין את חלוצי הקבוצה במסירות פז מתחילת העונה ,  וגם במגרשה של האלופה בישל את השער הראשון ,  ניווט את משחק ההתקפה של מיינץ וכמעט כבש בעצמו .  בין נבחרות אנגליה לגרמניה כבר התפתח מאבק על שירותיו ,  ואילו פליקס מגאת יכול רק להצטער על כך שלא נתן לו את המפתחות בשאלקה כבר העונה .
 מילוש קראסיץ' - יובנטוס
הכישרון הסרבי הנפלא מתחיל להיכנס לכושר מסחרר ,  ואיתו אולי גם יובנטוס כולה .  אחרי שלושה בישולים בארבעה משחקים ,  קראסיץ' הצליח למצוא את הרשת בעצמו ,  ולא רק פעם אחת .  הקיצוני הבלונדי עבר מימין לשמאל ,  שיגע את מגני קליארי וסחב את יובה על גבו עם שלושער מרשים שהזכיר לאוהדי הביאנקונרי איזה צ'כי בשם פאבל נדבד .  קראסיץ' הבקיע את הראשון בוולה מחוץ לרחבה ,  בשני הקדים את השומר שלו במהלך חכם ובשלישי ביצע פריצה נהדרת שהסתיימה ברשת עם קצת עזרה מההגנה .  הוא אולי לא גדול כמו נדבד ,  אבל אפשר להגיד בפה מלא שיש להיט חדש בטורינו .
 קרלוס טבז  מנצ'סטר סיטי
משחק הפתיחה של המחזור השישי באיטליה הזכיר את הקרבות הטקטיים שניהלו רוברטו מאנצ'יני וקרלו אנצ'לוטי כשניצבו משני צידי המתרס במילאנו .  שחקני מנצ'סטר סיטי וצ'לסי המיליונרים התקוטטו על כר הדשא במשך 59 דקות קשוחות ואינטנסיביות ,  עד שבא קרלוס טבז ובמהלך סולני מבריק על פני חצי מגרש הבקיע את שער הניצחון והבהיר לכולם כי לתשוקה שלו אין מתחרים .  החלוץ הארגנטינאי היה די בודד בהתקפת המארחים ,  אבל זה לא הפריע לו להטריד ללא הפסקה את הגנת צ'לסי ,  מולה כבש פעמיים גם בעונה שעברה .  הדיבורים על דיכאון נעלמו כלא היו .
 הוגו אלמיידה  ורדר ברמן
תומאס שאף הפתיע כשנתן לפורטוגלי את המקום בהרכב למרות חזרתו של קלאודיו פיזארו ,  והחלוץ הגבוה לא אכזב עם צמד בניצחון הדרמטי בדרבי על המבורג .  הוגו אלמיידה אף פעם לא נהנה מיותר מדי פרגון בקרב אוהדי קבוצתו או בתקשורת ,  אבל בניגוד לתפקודו בנבחרת פורטוגל ,  הוא מקפיד לספק את הסחורה בהזדמנויות שהוא מקבל בברמן .  אלמיידה נותן את כל כולו עבור הירוקים חסרי היציבות ,  כבש כבר בארבעה מפעלים העונה  ( ליגה ,  גביע ,  ליגת האלופות וגם במוקדמות היורו במדי הנבחרת )  ואולי המשחק האחרון שלו יבהיר לשאף כי אפשר לשחק בחוד איתו ועם פיזארו גם יחד .
 דויד טרזגה - הרקולס
אחרי 10 שנים נהדרות ביובנטוס ,  דויד טרזגה מצא את עצמו בגיל 33 בהרקולס הצנועה ,  שזה הרגע חזרה לליגה הבכירה בספרד .  רבים הרימו גבה כאשר החלוץ הצרפתי בחר בקבוצה מאליקנטה ,  בעוד לו היה חשוב לרצות את אשתו ,  ילידת המקום ,  וליהנות מהקרבה לים .  אבל לא רק .  טרזגה לא שכח לשחק כדורגל ,  חרף הפציעות הרבות והישיבה הממושכת על הספסל בשנתיים האחרונות .  נוכחותו בחוד של הרקולס משמעותית במיוחד מול קבוצות גדולות ,  והתצוגה המרשימה מול סביליה ,  פרט לצמד שכבש ,  מבהירה כי אסטבן ויגו זכה בפיס .  מישהו עדיין לא מעריך את טרזגה ?  לורן בלאן ,  לשיקולך .
 אלכסנדר קרז'אקוב - זניט סנט פטרסבורג 
" הוא תמיד יודע איפה השער נמצא ,  יש לו חוש נדיר ",  החמיא לאחרונה ברונו אלבש ,  בלם נבחרת פורטוגל ,  לחברו בזניט סנט פטרסבורג אלכסנדר קרז'אקוב .  המחמאות הללו לא פוזרו לשווא .  קרז'אקוב פשוט פורח בשיטה של לוצ'יאנו ספאלטי ,  ואיתו ההתקפה של זניט נראית נהדר בדרך להשבת תואר האליפות ברוסיה .  החלוץ הפורה כבש שלושער מול אנדרלכט לפני שבוע וחצי בליגה האירופית ,  וחזר על ההספק בניצחון הגדול 1:6 על סאטורן ,  שם הוסיף גם בישול ויכול היה לכבוש עוד ארבעה שערים לפחות .
 מארק שוורצר  ( פולהאם )   ונגר היה צריך להתעקש
ג'רום תומאס  ( ווסט ברומיץ' )   לא זכר חסד נעורים
ג'נארו גאטוסו  ( מילאן )   הבולדוג חזר לנשוך
קווין גרוסקרויץ  ( דורטמונד )   לא רק קגאווה
אזקיאל לאבצי  ( נאפולי )   שילוב קטלני עם קבאני
פרננדו קבנאגי  ( מאיורקה )   ברוך הבא לספרד
סמי אלאגי  ( מיינץ )   יא סלאם ,  סמי

נקמת המושמצים
צ'לסי ואינטר נוצחו ,  ריאל לא פוגעת ,  יונייטד וליברפול כושלות ,  ורק מיינץ היחידה שעדיין מושלמת .  פלא שנבחרת המחזור של אירופה מתהדרת בדויד טרזגה ,  רוברט גרין וקרלוס טבז ,  אלה שכבר השמצתם אך מסרבים להיכנע ? 

