יורוליג :  טקס העברת הכתר ? 
ברצלונה העמיקה את הצרות של פנאתינייקוס עם 71:83 ביתי ,  סיינה גברה על ריאל ,  17 נק' לאליהו בהפסד ויטוריה לחימקי
מלבד משחק הבית של מכבי תל אביב מול אפס פילזן ,  המחזור השלישי של שלב הטופ 16 הביא אל הפרקטים ארבעה משחקים נוספים מחר  ( חמישי )  ,  כל אחד מעניין יותר מקודמו .  המשחק המרתק מכולם נערך בבית ה' ,  שם הגיעה פנאתינייקוס לברצלונה בידיעה שהפסד ככל הנראה לא יותיר לה שום סיכוי להעפיל לשלב ההצלבה ,  אך את ברצלונה הדורסנית כל זה לא עניין והקטלונים חגגו עם 71:83 קליל .
 עוד באותו בית נבלמה פרטיזן בלגרד המפתיעה עם הפסד 57:49 במארוסי ,  כאשר משחק מרתק נוסף יהיה בבית ו' של מכבי תל אביב ,  שם גברה סיינה 76:83 על ריאל מדריד בקרב שאמור להשפיע ישירות על עתיד הבית .  מלבד זאת ,  רשמה חימקי מוסקבה ניצחון חוץ גדול בעמק הבאסקים עם 71:82 על קאחה ויטוריה .
 ברצלונה - פנאתינייקוס 71:83
פנאתינייקוס הגיעה לקטלוניה עם הגב צמוד אל הקיר חזק חזק אחרי שני הפסדים בשני המחזורים הראשונים ,  אבל ברצלונה הייתה עסוקה בצרות הקטנות יותר שלה ,  ואחרי ההפסד המפתיע לפרטיזן במחזור הקודם שבה והראתה הקבוצה המופלאה של צ'אבי פסקוואל למה היא נחשבת למועמדת העיקרית להניף את גביע היורוליג בסיום העונה ,  ואין במה טובה יותר להראות זאת מאשר מול האלופה היוצאת ,  שעומדת לאבד את הכתר מוקדם בהרבה מהצפוי .
 כבר מהפתיחה היה ברור שהסיכוי הקלוש של הירוקים להעפיל לשלב ההצלבה יהפוך במהרה לקלוש עוד יותר ,  כשרוג'ר גרימאו  ( 17 נקודות )  ובוניפאס אנדונג  ( 16 נקודות )  הובילו התקפה מאוזנת של המקומיים שרצו ל-16:29 בסיום הרבע הראשון .  מייק באטיסט  ( 19 נקודות )  ניסה למזער נזקים עם עבודה טובה מתחת לסלים ,  אבל המכונה של בארסה העלתה הילוך פעם נוספת ברבע השלישי בו ברחה ל-20 נקודות הפרש ,  וגם העובדה שהפער הצטמק עד הסיום לא מנעה מז'ליקו אוברדוביץ' את ההכרה שהקמפיין האירופי שלו ושל פאו עומד להסתיים ככל הנראה כבר בשבוע הבא ,  אז תגיע ברצלונה לאואקה .
 מארוסי - פרטיזן בלגרד 49:57
מסע הקסם של פרטיזן הסתיים ביוון בצורה לא נעימה עם אחד ממשחקי הכדורסל הרעים שנראו השנה ביורוליג .  הקבוצה הצעירה והמופלאה מסרביה ניצחה בשני המחזורים הראשונים שתיים מהמועמדות הוודאיות לתואר - ברצלונה ופנאתינייקוס - אבל מול מארוסי העסק התפרק לה בהיעדרו של אלכס מאריץ' הפצוע .  
היוונים פתחו היטב והוליכו 7:20 בסיום הרבע הראשון ,  אבל בהמשך המגמה התהפכה כשהמקומיים נתקעו על שתי נקודות בלבד ברבע השני כולו ,  בעוד שפרטיזן הצליחה לקלוע בעצמה 11 בלבד והמחצית הסתיימה ב-18:22 מביך .  ברבע השלישי התעורר המשחק מעט כשמארוסי ביססה את יתרונה והמשיכה לניצחון ,  אבל התוצאה הסופית לא הוסיפה כבוד לאף אחת מהקבוצות .  ג'אמון לוקאס קלע 15 למנצחים ,  סלאבקו וראנס הוליך את פרטיזן עם 12 נקודות .
 סיינה - ריאל מדריד 76:83
בדומה לקרב הענקיות בין ברצלונה ופנאתינייקוס ,  גם כאן היה מדובר במשחק שבקלות היה יכול לצוץ בפיינל פור ,  ומי יודע - אולי זה יקרה .  הבלאנקוס של אטורה מסינה הגיעו לטוסקנה אחרי ההפסד הכואב בתל אביב ,  אבל נתקלו ביריבה נחושה לא פחות ,  שלאחר ההפסד הלא מתוכנן בטורקיה פתחה בהתלהבות וברחה ליתרון דו ספרתי כבר ברבע הראשון בהנהגת טרל מקנטייר שצלף בלי הכרה מחוץ לקשת .
 רימאס קאוקינאס החזיק את ריאל בתמונה מול האקסית שלו וברבע השלישי קירב דריוס לאברינוביץ' את ריאל עד לפיגור של שתי נקודות בלבד תוך שהוא גובר גם על אחיו קשישטוף במאבקים הלוהטים בצבע ,  אבל בדקות האחרונות עשו מקנטייר ורומיין סאטו את העבודה והריצו את סיינה לניצחון ביתי חשוב .  מקנטייר סיים עם 24 נקודות ו-11 אסיסטים ,  סאטו תרם 14 ,  לאברינוביץ' וקאוקינאס קלעו 21 כל אחד למפסידים .
 קאחה ויטוריה - חימקי מוסקבה 82:71
סרג'יו סקאריולו פגש לראשונה את הקבוצה עימה זכה בגביע הספרדי ב-1999 ,  והכין לבאסקים הפתעה מאוד לא נעימה .  חימקי המוכשרת הסתערה על הפרקט מן הפתיחה וברחה ליתרון 16:26 בסיום הרבע הראשון .  ליאור אליהו היה נקודת האור של דושקו איבנוביץ' עם ערב התקפי משובח  ( 17 נקודות ב-8 מ-9 מהשדה ,  3 ריבאונדים ו-3 אסיסטים )  ,  אבל חימקי רק הגדילה את יתרונה בהמשך ,  וברבע האחרון הצליחה קאחה רק לצמק את הפיגור ולמנוע מבוכה גדולה עוד יותר .  קלי מקארתי הפגיז 23 נקודות לרוסים ,  ראול לופז עזר לו עם 18 נקודות .
 
יורוליג :  טקס העברת הכתר ? 
ברצלונה העמיקה את הצרות של פנאתינייקוס עם 71:83 ביתי ,  סיינה גברה על ריאל ,  17 נק' לאליהו בהפסד ויטוריה לחימקי

