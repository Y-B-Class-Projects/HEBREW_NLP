דרך ארץ
טל מוסקוביץ' יודע שאם היו צוחקים עליו בארץ נהדרת ,  הוא היה זורם .  די לבכות
זוכרים את התקופה היפה ,  הטובה והרגועה בה כותבי  " ארץ נהדרת "  ישבו להם במשרדי קשת ,  השתלחו בסלבריטאי ארצנו בלי פחד ,  והם מצדם השיבו בחיוך מאולץ ומזויף ואמרו שהם מוחמאים מכך ?  ובכן ,  חברים ,  כנראה שהתקופה הזאת הגיעה לקיצה .  זה התחיל באברי גלעד ,  המשיך במשה דץ ופתאום טל ברודי ,  ג'ודי ניר מוזס שלום ואחרים קופצים על הרכבת ,  בטענה שהבדיחות פוגעות בהם ובמוניטין שלהם .  זהו שחר של עידן חדש ,  עידן לא משעשע בכלל .
 אז נכון ,  אני לא הראשון ולא האחרון שיסביר שעצם זה שב"ארץ נהדרת "  מחליטים לצחוק עליך ,  זה כבר סימן שאכפת ממך ,  וכנראה שאתה באמת מעורר עניין .  אז נכון ,  זה לא תמיד נעים וזה בהחלט מביך ,  ואף אחד לא אוהב לראות את עצמו מעוות וסופג עלבונות בפריים טיים של הערוץ הכי נצפה במדינה ,  בתכנית עם הרייטינג הגבוה ביותר .  אבל עד לא מזמן ,  הסלבס אותם אנחנו כל כך אוהבים וכל כך אוהבים לשנוא העריכו כל טיפת לעג ש"ארץ נהדרת "  טפטפה לנו והתרצו ,  כי אין דבר כזה הרי פרסום שלילי ,  נכון ? 
אז מה השתנה ?  האם עזיבתה של אורנה בנאי דפקה עין לצוות התכנית המצליחה במדינה ?  אולי אורן זריף מעורב במעשה ?  אולי פשוט הגיעו מים עד נפש ?  כנראה שאף אחד מהשלושה .  
הדבר היחיד שהשתנה ,  זה האומץ של המפורסמים שלנו .  אם עד לא מזמן הביעו מחאה קלה בעזרת מקורבים ,  היום הם הולכים למצלמות .  כי אם אברי גלעד לא מפחד ומשה דץ באמת מצליח להסיר את דמותו מהתכנית ,  למה באמת שישתקו ? 
המסקנה הנובעת שזו כנראה אשמת המערכת של  " ארץ נהדרת "  ולא בגלל שהם הגזימו בבדיחות ,  להפך ,  הם כבר השתלחו ביתר אכזריות באחרים בעונות הקודמות ,  זו עונה פרווה ליד אלו שקדמו לה .  האשמה שאני תולה בהם היא פשוט אובדן כושר העמידה שלהם ,  אובדן האומץ והעיקשות .  הם לא היו צריכים להסיר את דמויות ,  ובטח לא בצורה כל כך מיידית .
 אז מילה קטנה לסלבס הסרבנים  כולנו מבינים ללבכם ,  אבל תזכרו שאותו קהל שנהנה לצחוק עליכם ,  הוא גם זה שהביא אתכם לתהילה .  תנו לנו קצת להתרווח על הספה ולגחך בטיפשות בשישי בערב .  מערכת ארץ נהדרת ,  לצחוק על פוליטיקאים ושועי עולם כן ,  ועל סלבס לא ?  באמת ,  אנחנו מצפים מכם לקצת יותר ,  אתם מסוגלים לעמוד גם בזה .  ואנחנו ?  אנחנו מחכים לשידור הבא ,  קצת לצחוק ,  קצת ליהנות והעיקר ?  שתהיה לנו ארץ נהדרת .  ולא מתלוננת .
 
דרך ארץ
טל מוסקוביץ' יודע שאם היו צוחקים עליו בארץ נהדרת ,  הוא היה זורם .  די לבכות

