תהליך ההתבגרות
UMI השיקה את הדור הבא למכוניות ביואיק בישראל ,  עם הנציגה הראשונה ,  ה'לה-קרוס' .  נהגנו בה וחזרנו עם רשמים 
" רק מהרס וחורבן יכולה לצמוח תקווה ",  הוא רק אחד מהסלוגנים של מסמלי המהפכות הרבות שרשמה האנושות .  הרס וחורבן כזה עבר על בשרה של ג'נרל מוטורס ,  אז יצרנית הרכב הגדולה בעולם ,  שבוקר אחד קמה לגלות שהבור שנפער תחת רגליה היה לגדול ביותר בהיסטוריה שלה .  השורות האדומות בדפי המאזנים הציגו הפסדים בסדר גודל של מדינות קטנות והמצב נראה עגום מתמיד .
 מעשה חייב היה להיעשות והוא כלל פשיטת רגל ואת העברת השליטה בחברה למדינה וזו הורתה על יישור שורות ,  ספירת כוח אדם וצמצום אדיר בבזבזנות שרווחה קודם למשבר .  בנוסף לכך ,  נדרשה GM לרענן לחלוטין את היצע מכוניותיה ,  להתאימן לדרישות המודרניות וחשוב מכך ,  להתאימן לשאר שוקי העולם ,  אלה שכמובן מחוץ לגבולות ארה"ב .
 וכך היה .  בעזרת החטיבות במזרח אסיה ואירופה ,  החלה GM לייצר שלדות ומכוניות גלובליות ,  להיפתר מסרחי העודף  ( האמר ,  סאאב ,  סאטורן וכו' )  ,  למכור מותגים כושלים ופשוט לתת עבודה .  ופתאום ,  פריחה .  שברולט ,  שנבחרה להצעיד את GM קדימה ,  ממשיכה להגדיל את כוחה בעיקר בסגמנטים העממיים  ( הקרוז רשמה את מכירת היחידה המאה אלף )  וגם שאר מותגי הבית מתחילים להתעורר ,  בניהם גם ביואיק וכעת ,  זמן לא רב לאחר הצגתה העולמית ,  אנחנו נוהגים לראשונה ב'לה-קרוס' החדשה ,  כאן בישראל מייד עם הגעתה .
 אם בעבר GM מהרה לייצר פלטפורמה עצמאית לכל מכונית ,  הרי שהפעם העדיפו מהנדסי החברה  ( כחלק מההתייעלות )  לגשת אל מחסן החלפים ולקחת משם את שלדת אופל אינסינייה  ( משותפת גם לביואיק ריגל וסאאב 9-5 משנת 2010 )  ,  להאריכה ב-10 סנטימטרים בבסיס הגלגלים ולבנות עליה את מכוניתה החדשה .
 התוצאה ,  מרשימה למדי .  במפגש ראשון עמה קשה לזכור שמדובר במכונית אמריקנית ששורשיה שמרניים למדי .  היא נראית מלאת תעוזה וכן גם מאוד מקורית וצעירה .  ה'לה-קרוס' החדשה קיבלה מראה תפוח וגדול שמעניק לה המון נוכחות על הכביש ,  גריל אלגנטי ,  יחידות תאורה מעניינות וקווי אופי שנמתחים לכל אורך גופה .
 במבט מאחור ,  לא צריך דמיון עשיר מדי כדי לזהות בה לא מעט שייכות לאינסינייה של אופל וטוב שכך ,  שכן הקמטים ,  הקווים השבורים וצמד המפלטים גם מעניקים לה המון כוח ובידול לעומת המתחרות מקבוצתה .  זוכרים את קישוט הכרום בכנפי החזית שסמלו את הדור הקודם ?  אז נשמח לספר לכם שהם נשמרו בדור זה ,  אך הועלו אל מכסה המנוע וכן ,  גם הפעם הם לא מובילים אוויר לשומקום .
 פתיחת הדלתות מלווה בתחושת התפעלות מרחיבת אישונים .  לפני שיורדים לפרטים ,  הפיסול הכללי שובה את העין ממש .  הדשבורד מתעגל מסביב ,  תחום בפס ניקל ,  מטה את הקונסולה בזווית כמעט אופקית אחורנית ועליה פזורים ערב רב של מתגים .
 שתי רמות אבזור יש לה ל'לה-קרוס' ,  CX הפשוטה יותר וה-CXL העשירה שמוסיפה מלבד פנסי הערפל מבחוץ ,  גם גג שמש גדול ,  מושבי עור עם זיכרונות ואי אלו תפנוקים .  מכונית המבחן שנמסרה לידנו הגיעה בגרסתה המאובזרת ביותר .  בזו ,  עור מקיף כל פינה ומכסה כל טפח ובזכות צבעיו החמים ,  מאוד נעים לשהות בו ,  בייחוד בשעות החשיכה ,  אז זורחות נורות רבות באור תכול בכל פינה אפשרית .
 מיקום הישבן על המושב מגלה שני דברים עיקריים - הראשון כי עדיין מדובר במכונית אמריקנית עם מושבים דמויי כורסאות טלוויזיה ,  מהסוג הרך ,  המפנק ,  אבל גם הלא כל כך מתאים לנהיגה בשל המחסור בתמיכה צדית ,  והשני ,  אם נהגנו בעבר להתלונן על חוסר בתמיכה לגב התחתון ,  הרי שהפעם יש פשוט יותר מדי ,  עד כדי יצירת בליטה מציקה במרכז המושב וגם הניסיון לכווננו חשמלית לא הועיל .  בהמשך לכך ,  היינו שמחים גם לבסיס מושב ארוך יותר ,  במקום זה הנוכחי שאינו תומך כהלכה בירכיים .
 בהמשך לכך ,  תנוחת הנהיגה מצריכה שינוי של ההרגלים הקודמים  ( בעיקר אם אינכם מורגלים במכוניות אמריקניות )  ופרק קצר של הסתגלות .  החלונות קטנים ,  חומרי הדיפון גבוהים מאוד והתחושה היא של ישיבה עמוקה בתוך הקבינה .  העברת היד אל מנוף ההילוכים  ( 6 הילוכים אוטומטיים )  מגלה כי הידית מוקמה אחורה מדי וכאשר רוצים לעבור ממצב D למצב התפעול הידני  ( משיכה שמאלה ואז מעלה ומטה )  ,  צריך לכופף את כף היד בזווית מאוד לא נוחה או פשוט לוותר על העניין וזהו .
 מאחור ,  למרות שעברנו ממושב אחד למשנהו ,  תלונות לא היו לנו .  נעים מאוד לבלות שם זמן ,  יש מקום לכל איבר בגוף בזכות בסיס הגלגלים הגדול  ( 283.7 ס"מ )  והתקרה הגבוהה .  המושבים נוחים אף יותר מלפנים ולא סביר שמישהו יתבאס לשבת שם בנסיעות ארוכות .
 בסעיף השימושיות ,  ה'לה-קרוס' אוצרת תאי אחסון קטנים עד בינוניים בלבד מסביב לנוסעים ,  כשאת מרכז הבמה מקבלים שני מחזיקי כוסות ,  ככה שיהיה איפה לשים את השתייה הענקית שזה הרגע רכשתם במק-דרייב .  פתיחת דלת תא המטען חושפת תא עמוק ונמוך ,  שמשאיר רושם נדיב בנפחו ,  אולם דף הנתונים מאכזב מאוד עם הצגת נתון של 377 ליטר בלבד - מידה שלא שונה או אפילו קטנה מרוב המשפחומטיות שמסתובבות בישראל ופתח הטענה צר וקטן למדי .
 שיוט באוטוסטראדות ,  זו מלאכה שמרבית האמריקניות ידעו לעשות ולעשות טוב עם מתליהן הרכים וה'לה-קרוס' אינה שונה מהן .  גם היא נשענת על קפיצים ובולמי זעזועים רכים מאוד ואלה מעניקים לה תחושת ריחוף בשיוט נינוח סביב המאה קמ"ש .  שיבושים נספגים ברמה גבוהה ,  רוב הרעשים מוחרשים וככה בלי להרגיש ,  כל כביש החוף נמרח בקלילות מתחת לגלגלינו .  
מעט לפני שזה נגמר ,  התחיל הקטע המעניין ,  עם המפגש בפיתולים המאפיינים את כבישי הצפון .  שם רצינו לבדוק אם האמריקנית הזו שכחה מאין היא באה  ( אופל )  והאם חציית האוקיינוס האטלנטי פגעה בגנים האירופיים שמתקשים להניח את התנהגות הכביש על מזבח הנוחות ,  כפי שהאמריקנים מעדיפים .
 כאן יש לנו חדשות טובות אליכם .  האינסינייה המוארכת ,  סליחה ,  ה'לה-קרוס' מגלה צד נוסף באופיה כשלמרות ציודה במתלים רכים ,  הם ממש לא רכרוכיים ואלה אמנם גורמים למעט רכינה של המרכב בפניות ,  אבל מציגים גם רמה לא מבוטלת של ריסון לתנודות הגוף .  אין בהם נדנודים מיותרים במפגש מהמורות או גלים וגם כאשר מעיזים ותוקפים עמה פניות במהירות גבוהה שמתאימה יותר ליריבותיה מגרמניה ,  קשה להוציאה משלוותה .
 אבל התמונה לא מושלמת במקרה שלה - ההגה מרגיש עדיין קל מאוד במהירויות גבוהות וקל להחריד בעמידה במקום הודות לתגבור המשתנה ואף בדל של תחושה לא עובר דרכו מהגלגלים הקדמיים אל ידי הנהג .  זה האחרון מתבקש לחוש דרך ישבנו את תגובות השלדה לעומסי הפניות  ( בנהיגה אגרסיבית כמובן )  ואז פשוט לפגוש בבקרות האלקטרוניות שבאות להציל את המצב רגע לפני שהגלגלים מפסיקים ללפות את האספלט והם בהחלט עושים זאת .  הבלמים ,  גם הם בסדר גמור .  למרות תחושה מעט ספוגית ,  הם מגיבים טוב מאוד ללחיצה בריאה על הדוושה וגם מצליחים להחזיק מעמד גם לאחר רצף של בלימות חזקות .
 הגרסה הישראלית של ה'לה-קרוס' חמושה במנוע V6 חדש בנפח 3.0 ליטר שמפיק 255 כ"ס המושגים גבוה ב-6,900 סל"ד וטיפטיפה פחות מ-30 קג"מ ב-5,100 סל"ד .  זה כאמור משודך בשתי רמות האבזור לתיבת הילוכים אוטומטית שלה שישה יחסי העברה .
 ברגע ראשון ,  המספרים נראים בהחלט נאים ומבטיחים להציב רף חדש בקבוצת מחירה וגודלה בישראל ,  בייחוד בהתחשב במשקלה שעומד על 1,791 קילוגרמים .  נתוני ביצועים והאצה אין אנו יכולים להביא בפניכם ,  שכן את אלו האמריקנים לא חושפים ,  אבל כן נוכל לספר לכם על החמצה מסוימת בשידוך יחידת הכוח הזו לתיבת ההילוכים ולמכונית זו .  בהתאם לאופייה ,  מן הצפוי למצוא כאן מנוע בשרני שאוהב לגרגר בסל"ד הנמוך והבינוני לטובת יכולת שיוט רגועה .  אולם ,  הצצה חוזרת אל דף נתוני המנוע מסבירה את התחושה המשונה - מנוע זה מציע רצועת כוח צרה במיוחד  ( בין 5,000 ל-7,000 סל"ד )  וגבוה במעלה הסל"ד זה לא הולך כל כך טוב עם תיבת הילוכים עם יחסים ארוכים מידי .  
התוצאה היא מנוע שמתבקש להתגלגל ב-1,500 סל"ד ב-100 קמ"ש ,  תחום פעולה בו כוחו דל ולכן גם מגיבה התיבה בהורדות הילוכים  ( אחד לפחות )  חוזרות ונשנות גם בליטוף קל של דוושת הדלק .  בכבישים משופעים ,  התיבה כבר מתבקשת לעבוד קשה בבחישה בין ההילוכים וכאמור ,  על התפעול הידני כמעט שוויתרנו בגלל אי הנוחות שבשימוש בידית .  
ובכל זאת ,  כאשר מקבעים את התיבה בהילוכים שלישי ומעלה ,  מציבים את המנוע בסביבות ה-2,000 סל"ד ורומסים את דוושת הדלק ,  כמעט שדבר לא קורה .  הקמ"שים נספרים אחד אחד ולאט מכך אם מדובר בהילוכים גבוהים יותר ,  עד שהמנוע מתעורר ומתחיל לנשום ,  כאמור ,  ב-5,000 סיבובים .  2,000 מאוחר יותר את החגיגה גומר מנתק ההצתה אם שכחתם להעביר הילוך .  כל זה פוגם מעט בנינוחות הנסיעה שכן בזמן האצות ליצירת עקיפות לדוגמה ,  יש להוריד שניים ואפילו שלושה הילוכים כדי להמריץ אל המנוע לתחום הכוח ולשכוח מחלומות על מומנט וגמישות .
 רגע לפני סיבוב החרטום אל מרכז הארץ ,  אנשי UMI מספרים כי כבר בחודש הראשון נמכרו 300 כלי רכב מה'לה-קרוס' החדשה ,  כאשר הצפי השנתי הפסימי מבחינתם מדבר על 700 יחידות והאופטימי על 1,000 .  האם זה מעיד על רעב לכלי רכב אמריקניים בישראל ?  יתכן ,  אך יותר מכל מעיד לדעתנו כי הצרכן הישראלי למד או שכח את המשבר שאליו נקלעה אמא GM ,  בעיקר משום שזה לא נדד בעוצמה אל חופי מדינתנו .
 ה'לה-קרוס' מתומחרת כאן ב-230 אלף שקל לגרסת CX ו-30 אלף שקל יותר עבור ה-CXL המאובזרת יותר ,  מה שמסייע לה להעמיד עצמה כאלטרנטיבה זולה ,  מאובזרת ועתירת סנטימטרים למכוניות דומות מגרמניה  ( אודי וכו' )  ויפן  ( לקסוס וכו' )  מחד ,  חובבי האירופיות לא יחושו בחילה מנהיגה בה  היא אינה אמריקנית רכה וטיפוסית ומאידך ,  חובבי מכוניות אמריקניות יקבלו מלא החופן ואת נוחות הנסיעה אחריה הם תרים ואולי גם ילמדו להעריך את תכונותיה הדינמיות .
 
תהליך ההתבגרות
UMI השיקה את הדור הבא למכוניות ביואיק בישראל ,  עם הנציגה הראשונה ,  ה'לה-קרוס' .  נהגנו בה וחזרנו עם רשמים

