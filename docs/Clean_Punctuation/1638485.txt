מועצת העיתונות תעודכן בצווי איסור פרסום
על פי ההסכם שנחתם בין השופטת בדימוס דליה דורנר לראש אגף חקירות במשטרה יואב סגלוביץ' ,  תייצג מועצת העיתונות את כלי התקשורת בכל עת שהמשטרה תבקש לאסור פרסום ידיעות
מועצת העיתונות הגיעה להסכמה עם המטה הארצי של משטרת ישראל בדבר נוהל חדש להוצאת צווי איסור פרסום .  המועצה תוזמן להיות צד שכנגד ותייצג את כלי התקשורת השונים בכל עת שהמשטרה תבקש מבית המשפט לאסור פרסום של ידיעות חדשותיות .  
לפי הנוהל הקיים המשטרה יכולה לבקש מבית המשפט צו איסור פרסום גורף במעמד צד אחד .  הנוהל החדש ,  שטעון את אישור היועץ המשפטי לממשלה ,  יאפשר למשטרה לבקש במעמד צד אחד צו איסור פרסום למשך שבעה ימים בלבד .  במהלך פרק הזמן הזה תוזמן מועצת העיתונות כצד שני לדיון בבית המשפט כדי להעלות טענות כנגד הותרת הצו על כנו ובעד הפרסום .
 הסיכום פורץ הדרך הושג בין נשיאת המועצה השופטת בדימוס דליה דורנר ובין ראש אגף החקירות במשטרה ניצב יואב סגלוביץ' ונובע ממסקנות ועדה מיוחדת שמונתה לנושא על ידי מפכ"ל המשטרה לפני כשנתיים ,  בראשותה עמדה השופטת שרה סירוטה ,  שמאז הלכה לעולמה .  
על פי הסיכום והסכמת יושב ראש לשכת עורכי הדין עו"ד יורי גיא-רון ,  פורום עורכי הדין הצעירים של הלשכה יקים מאגר עורכי דין שייצגו את המועצה בהתנדבות בכל דיון בנושא איסור פרסום .  
השופטת דורנר הודתה לעו"ד גיא-רון על נכונותו להצטרף ליוזמה ,  ואמרה כי הנוהל החדש יהווה צעד משמעותי בחיזוק חופש העיתונות בישראל .  עו"ד גיא-רון הדגיש ,  כי הוא רואה חשיבות רבה במתן מעמד למועצת העיתונות בהליך הוצאת צווי איסור הפרסום על ידי המשטרה ,  לצורך מימוש קיומו של חופש העיתונות בחברה דמוקרטית .  הוא הוסיף ואמר כי הוא מקווה שבעתיד הקרוב תמצא מועצת העיתונות מקורות כספיים שיממנו את הסיוע המשפטי ,  שיינתן לה על ידי עורכי הדין הצעירים .
 
מועצת העיתונות תעודכן בצווי איסור פרסום
על פי ההסכם שנחתם בין השופטת בדימוס דליה דורנר לראש אגף חקירות במשטרה יואב סגלוביץ' ,  תייצג מועצת העיתונות את כלי התקשורת בכל עת שהמשטרה תבקש לאסור פרסום ידיעות

