 " ברזיל זה כיף .  פאריס רומנטית .  הדימוי של ישראל הוא חדשות רעות "
" להשקיע בבניית המותג ישראל כמו שמשקיעים ב-F16 ",   " לייצר קמפיין פוליטי גלובלי ",   " להתחיל לספר סיפור אחר על ישראל "  - אלה חלק מהפתרונות שהציעו משתתפי פאנל שעסק במצב ההסברתי העגום של ישראל ,  בכנס הרצליה
 >  >   " כל עוד ההנהגה הישראלית לא תהיה מוכנה להשקיע בבניית המותג 'ישראל' את מה שהיא משקיעה ברכישת מטוס f16 אחד ,  שום דבר לא ישתנה לגבי התדמית שלנו בעולם "  - כך אמר יועץ התקשורת אייל ארד בפאנל שדן במאמצי התקשורת הישראלית ,  שנערך אתמול בכנס הרצליה .  ארד פירט את הצעדים שישראל נדרשת לנקוט כדי לשנות את האופן שבו היא נתפשת בעולם . " הדבר הראשון הוא ללמוד ולהבין את הדרך שבה זורם המידע בתקשורת ",  אמר ארד . " בשביל המדיה ,  חדשות רעות זה חדשות טובות .  מכאן ,  בשילוב העובדה שיהודים תמיד היו בכותרות ותמיד יעניינו את אנשי החדשות יוצא ש- bad jews are good news .  אנו צריכים לתרגם את העובדה שכולם בלאו הכי מסתכלים עלינו כדי לייצר מסר אחר .  הבעיה היא שאנחנו לא באמת יודעים מה אנחנו רוצים .  האם אנחנו רוצים לייצר עלייה גדולה יותר לישראל ?  אולי אנחנו רוצים להגביר את התיירות ?  אולי אנחנו רוצים לפתח את עצמנו כמקום טוב לעסקים ?  כל אחד מאלה הוא מסר שיווקי אחר לגמרי ".  עדו אהרוני ,  הממונה על פרויקט מיתוג ישראל במשרד החוץ ,  הסביר כי מטרות המיתוג הן שיפור הביצועים בתיירות ובהשקעות זרות . " המטרה שלנו היא להרחיב את הביצועים של ישראל בכל התחומים ",  אמר .  ארד המשיך לאחת הבעיות שלגביה שוררת הסכמה בקרב חלק גדול מיועצי התקשורת הישראליים - חוסר אחידות וחוסר תקשורת בין משרדי הממשלה השונים . " אין לקוח אחד ברור ",  אמר ארד . " יש את משרד ראש הממשלה ,  את משרד החוץ ,  משרד התיירות ,  יש את צה"ל - ולו יש את דובר צה"ל .  בדרך כלל הגופים האלה אינם מדברים זה עם זה .  כך אי אפשר לייצר מטרות ,  וכשאין מטרות ברורות - אי אפשר לבנות את הדרך הטובה ביותר להגיע ליעדים שהוצבו ".  ארד הצביע על חוסר מנהיגות בהסברה של ישראל : " אנחנו צריכים לייצר קמפיין פוליטי גלובלי ,  קמפיין מורכב ,  שפונה גם לקהל הערבי .  צריך הנהגה שיודעת לקבל החלטות ולהוביל קמפיין כזה .  הוא חייב להיות קמפיין עקבי ומתמשך ".  אהרוני ,  לשעבר קונסול תקשורת וההסברה של ישראל בארה"ב ,  טען כי כמעט לכל מדינה בעולם יש דימוי . " ברזיל היא מדינה של כיף ;  פאריס היא עיר רומנטית .  הד-נ-א של ישראל הוא 'הסכסוך' ,  והדימוי של ישראל הוא חדשות רעות ",  אמר אהרוני . " אפילו התומכים הגדולים ביותר שלנו אומרים שהאסוציאציה לישראל היא תמיד סביב חדשות רעות .  נוצר מצב שבו כשישראל מקבלת במה בתקשורת הבינלאומית הדבר היחיד שהיא עושה זה לנצל אותה כדי לדבר על הסכסוך הישראלי-ערבי .  זה לא יביא אותנו למקום שבו אנחנו רוצים להיות ".  אהרוני סיפר על המחקר שערך משרד החוץ בעניין זה : " חיפשנו את הסיפור הישראלי שנוכל לשווק בעולם .  גילינו שברוב המדינות לרוב האנשים הסכסוך לא חשוב .  אפילו במדינה שנחשבת לזו שיש בה את מירב המתנגדים לישראל ,  צרפת ,  רק 25% מהאנשים מתעניינים בצורה כלשהי בסכסוך .  השאר ,  75% ,  רוצים לשמוע עלינו דברים אחרים לגמרי .  ולמרות זאת ,  בכל פעם שניתנת לנו ההזדמנות לדבר אל הצרפתים אנחנו בוחרים לדבר רק על הסכסוך .  נצטרך להתחיל לספר סיפור אחר .  ישראל כמוצר היא מוצר מצוין :  יש בה תרבות ,  מדע ,  היי-טק .  אנחנו מדברים מהבוקר עד הערב רק על הסכסוך הערבי-ישראלי ,  ואני מודיע לכם - זה יהיה חייב להשתנות ",  אמר אהרוני וקיבל מחיאות כפיים סוערות מהקהל .  בפאנל השתתפו גם מרטין קייס ,  נשיא אמפאקס ומרצה בבית הספר לאמנות חזותית בניו יורק ,  וד"ר יוסף יופה ,  מו"ל ועורך השבועון הגרמני  " די צייט ",  שניהם אוהדי ישראל .  לא שולטים במדיה  " המאבק בין ישראל לערבים בעזה או בדרום לבנון הוא מאבק 'win-win' לטובת הערבים ",  אמר יופה . " אם נהרגים ישראלים הם מנצחים ,  ואם נהרגים אנשים משלהם - הם מנצחים במאבק על דעת הקהל .  אם יש לישראלים צבא שמסוגל לשלוח פצצה קטנה ומדויקת דרך חלון בחדר השירותים של בית מסוים ,  למה הם לא מסוגלים לשלוח מסר אחיד בצורה כל כך מדויקת ?  כל עורך דין מתחיל יודע שכשהוא נמצא בבית משפט ,  הוא צריך לדבר ולהסביר את עמדותיו ולא רק לשבת על הספסל ולזעוף .  אנחנו בבית המשפט של התקשורת ".  לדברי קייס , " אנחנו לא שולטים במה שמסופר במדיה ,  כי אין לנו סיפור .  לעומת זאת ,  לערבים יש סיפור .  יש להם תמונות שמתחברות לסיפור שלהם .  המסר שהישראלים מנסים להעביר לעולם הוא 'לא ,  לא - אתם טועים .  אנחנו לא מדברים על הסכסוך ,  אנחנו אנשי היי-טק וזוכי פרס נובל' .  אבל הסיפור העצוב הוא שעבור כל העולם ישראל שמעבר לסכסוך לא קיימת בתודעה ".  קייס הציע דרכי עבודה ראשוניות ,  לפני גיבוש המסר של ישראל לעולם : " לפני שפונים לצרפתים ,  לאנגלים וליפנים ,  הישראלים צריכים לעשות קבוצת מיקוד בתוך עצמם ,  להבין מה זאת ישראל .  לגבש מסר אחיד ,  ברור וקבוע .  הישראלים מנסים להעביר את המסר 'אנחנו בדיוק כמו כולם ,  כמו האנגלים והצרפתים' .  זה שגוי .  הישראלים הם לא כמו כולם ,  הם ייחודיים .  תמצאו את המסר הייחודי לכם ותעבירו אותו לעולם ".  מנחה :  גור צלליכין משתתפים :  אייל ארד יועץ תקשורת עדו אהרוני הממונה על פרויקט מיתוג ישראל במשרד החוץ יוסף יופה עורך השבועון הגרמני  " די צייט "  מרטין קייס נשיא אמפאקס ומרצה בבית הספר לאמנות חזותית בניו יורק - מרטין קייס : " אנחנו לא שולטים בסיפור במדיה כי אין לנו סיפור .  לערבים יש סיפור .  יש להם תמונות ברורות שמתחברות לסיפור הזה "  - יוסף יופה : " אם הישראלים מסוגלים לשלוח פצצה מדויקת דרך חלון בשירותים ,  למה הם לא מסוגלים לשלוח מסר אחיד בצורה מדויקת ?  "  - עדו אהרוני : " נוצר מצב שבו כשישראל מקבלת במה בתקשורת הבינלאומית ,  היא מנצלת את הבמה רק כדי לדבר על הסכסוך "  - אייל ארד : " אין לקוח ברור לתחום ההסברה .  יש את משרד ראש הממשלה ,  משרד החוץ ,  משרד התיירות וצה"ל .  הגופים האלה אינם מדברים זה עם זה "

" ברזיל זה כיף .  פאריס רומנטית .  הדימוי של ישראל הוא חדשות רעות "
" להשקיע בבניית המותג ישראל כמו שמשקיעים ב-F16 ",   " לייצר קמפיין פוליטי גלובלי ",   " להתחיל לספר סיפור אחר על ישראל "  - אלה חלק מהפתרונות שהציעו משתתפי פאנל שעסק במצב ההסברתי העגום של ישראל ,  בכנס הרצליה

