הבחירות לקונגרס :  חגיגה דמוקרטית אמיתית
היכל השיש ,  ובראשו הכיפה שעוצבה בסגנון רומי קלאסי ,  רוחש חיים תוססים ,  ואפשר שזהו האתר הפוליטי ,  הפומבי ,  המרתק ביותר בארה"ב כולה .  ולא רק על שום חשיבותו כאכסניה לרשות המחוקקת הקובעת סדרי חיים .  ולא רק אדם זר ,  לא אמריקני ,  כמותי ,  סובר כך ,  כי כשאתה מגיע לגבעת הקפיטול תראה אמריקנים מקצות ארצם המגיעים לפקוד את נבחריהם .  כן ,  הקונגרס של ארה"ב נוהג ממש כבית פתוח ,  כי הוא בית העם ,  במלוא משמעותו .  
אי אפשר שלא להתרשם מן המגע הישיר בין הבוחרים לבין נבחריהם :  לא אחת ,  כאשר ביקרתי בלשכות חברי בית הנבחרים או הסנאטורים ,  נכחתי במידת הכנסת האורחים שנוהגים הנבחרים וצוותיהם במבקריהם .  לשכתו של הקונגרסמן דומה למעין לשכת מודיעין לתיירים ,  שהרי הבאים מקצות ארה"ב מבקשים לסייר גם בשאר אתריה של וושינגטון .  במרוצת שנות חייהם זה יהיה אולי ביקורם היחיד בעיר הבירה שלהם ,  וכאן יוכלו להצטלם עם נבחרם ויקבלו מפות לתייר והדרכה מצוות חבר הקונגרס או הסנאטור .  
ובתוך הבית פנימה ,  באולמי המליאה של הסנאט או של בית הנבחרים ,  למרות הבדלים אידיאולוגיים בין המחנות ,  שולטת מידת כיבוד היריב :  בניגוד לכנסת שלנו ,  רק לעיתים רחוקות מאוד תוכל לשמוע רטוריקה של גידופים .  
הנשיא ,  שכהונתו אינה תלויה כלל באמון הרוב בבית הנבחרים ,  אינו נואם בקונגרס ,  אלא כאשר עליו לשאת את הנאום השנתי על מצב האומה .  
ואיזה כבוד רוחשים לו שני הצדדים בבואו מן הבית הלבן לשאת את הנאום הזה !  בדרכו לדוכן הנואמים ,  מלווה בצירים משני הצדדים ,  מעין משמר כבוד ,  הוא לוחץ ידיים לאוהדים וליריבים ,  ונאומו משוסע תמיד .  לא ,  לא בקריאות ביניים קנטרניות אלא רק במחיאות כפיים .  לעולם ,  לעולם לא בקריאות ביניים !  
בבית הנבחרים ,  אשר כל ציריו ,  435 ,  עומדים לבחירה אחת לשנתיים ,  ואפילו בסנאט ,  הבית העליון ,  שוררת מידה רבה של היעדר פורמליות ,  גם במהלך החקיקה .  פעם ,  במהלך דיון על סיוע החוץ ,  נכנס לאולם הסנאט אחד הסנאטורים ,  דומני שהיה זה הסנאטור הדמוקרטי מאסקי ,  והעיר כי יש להוסיף לישראל בסעיף מסוים של החוק סכום של כמה עשרות מיליוני דולרים לסיוע לקליטת העלייה מבריה"מ לשעבר .  כסף קטן ,  כמו שאומרים .  כך ביקש הסנאטור במהלך הדיון ,  ולא מדוכן נואמים ,  ושאר חבריו רק הינהנו לאות אישור והסכמה .  בכלל ,  בסנאט אין כלל דוכן נואמים ,  הסנאטור נואם כשהוא ניצב ליד המכתבה המוצבת לפניו .  
אנו ,  בישראל ,  לא מוקירים די הצורך את סיוע החוץ שמעניקה לנו ארה"ב באישור הקונגרס על שני בתיו .  והרי אין הוצאה של סנט אחד ללא חוק .  
מדי פעם נערכו סקרים אשר הוכיחו כי האמריקנים מן השורה בכלל סולדים מן הכספים המועברים למדינות אחרות ,  בבחינת  " עניי עירך קודמים ".  שאלתי פעם את הסנאטור יוברט האמפרי ,  שהיה רב השפעה ,  אם קיבל אי פעם מישראל מכתב תודה מאזרח על תמיכתו בסיוע לישראל .  תשובתו היתה שלילית .  וחבל .  
עקב ההדר ,  מצד אחד ,  והפשטות העממית מצד אחר ,  אהבתי מאוד לסקר את הנעשה בגבעת הקפיטול ,  אשר על התורן בכיפת השיש מתנופף דגלה של ארה"ב .  מדי יום מחליפים את הדגל ,  מחשש ,  מצחיק למדי ,  שמא יתבלה לו הדגל לאחר יום שבו התבדר ברוח .  אחד מעוזריו של הסנאטור קלייבורן פל ,  ששם לב לאהבתי את סיקור הקונגרס ,  כיבד אותי בשי :  דגל שעשה את ה"יומית "  שלו .  הוא אכן התנוסס מעל גבעת הקפיטול ,  והדגל המקופל הגיע עם אישורו החגיגי של קצין הקונגרס .  אולי כך מקבל עולל צעצוע שהשתוקק אליו .
 אבל בל תטעו לחשוב כאילו אין תככים במסדרונות היכל השיש .  יש ויש .  על אלה ,  בהזדמנות אחרת ,  לא ביום הבחירות החגיגי ,  המשמעותי .  

הבחירות לקונגרס :  חגיגה דמוקרטית אמיתית
nan
