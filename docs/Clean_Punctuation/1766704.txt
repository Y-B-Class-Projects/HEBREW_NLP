אסטודיאנטס זכתה באליפות ארגנטינה
אקס ולז ,  רודריגו לופז ,  כבש צמד וסידר לקבוצה מלה פלאטה 0:2 על ארסנאל ואליפות חמישית .  ולז רק סגנית עם 0:2 על ראסינג
כנהוג בכדורגל הארגנטינאי מאז החלה שיטת הטורנירים הקצרים ,  האליפות הוכרעה גם הפעם ממש על קו הסיום .  וכפי שהורגלנו בשנים האחרונות ,  האלופה היא שוב לא אחת מהגדולות המסורתיות .  אסטודיאנטס ,  שבתחילת העונה דיברו על היחלשותה בעקבות עזיבתם של מספר שחקני הרכב ובמיוחד של החלוץ מאורו בוסלי ,  חתמה טורניר אפרטורה נהדר עם אליפות חמישית בתולדותיה ,  אחרי שניצחה במגרשה 0:2 את ארסנאל השלישית .  ולז סארספילד ,  שגברה 0:2 על הרביעית ראסינג קלוב ,  נאלצת להסתפק בסגנות אחרי טורניר מרשים מבחינתה .
 הקבוצה של אלחנדרו סאבלה עבדה קשה לפני שחגגה אליפות ראשונה מאז אפרטורה 2006 וסיימה את העונה עם 45 נקודות .  האוהדים בלה פלאטה שמעו שוולז מובילה כבר 0:2 על ראסינג משער סולו נפלא של חואן מנואל מרטינז  ( 23 )  וכדור חופשי של מקסי מוראלס  ( 58 )  לרשת האקסית ,  והתחילו להיכנס ללחץ שמא מצפה להם משחק הכרעה על התואר מול החבורה של ריקרדו גארקה .  אלא שבדקה ה-74 היה זה דווקא רודריגו לופז ,  החלוץ שהגיע בקיץ מוולז וסבל מפציעה טורדנית ,  שהקפיץ את האוהדים עם שער יתרון יקר מפז .  גסטון פרננדז ,  קבלן האליפויות האולטימטיבי של ארגנטינה ,  חגג אמנם את השער ,  אך ההילוך החוזר הוכיח כי לא נגע בכדור .  אותו לופז היה גם האיש שעשה 0:2 בנגיחה בדקה ה-87 ונתן את האות לחגיגות .
 הכוח של אסטודיאנטס העונה היה בחוליית ההגנה ,  שספגה רק שמונה שערים ב-19 המחזורים בטורניר וגם ידעה לסייע להתקפה בכיבוש שערים ,  כשלא פחות מ-15 שחקנים הבקיעו לפחות פעם אחת .  הקפטן חואן סבסטיאן ורון ,  שנעדר מהניצחון הגדול 0:4 על ריבר פלייט ברביעי ,  חזר להרכב והוביל את הפינצ'רטאס לניצחון .  ורון חזר לקבוצת נעוריו ב-2006 והצעיד אותה לאליפות הקודמת ולזכייה בליברטדורס ב-2009 .  כעת הוא ממשיך לקטוף תארים ולמצב עצמו כאייקון הבלתי מעורער של המועדון .
 
אסטודיאנטס זכתה באליפות ארגנטינה
אקס ולז ,  רודריגו לופז ,  כבש צמד וסידר לקבוצה מלה פלאטה 0:2 על ארסנאל ואליפות חמישית .  ולז רק סגנית עם 0:2 על ראסינג

