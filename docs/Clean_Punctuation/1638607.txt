מכבי חיפה ניצחה 0:1 את מכבי פתח תקוה
מכבי חיפה לא נתנה לפרשת גולסה להפריע ,  כשגברה 0:1 על מכבי פ"ת משער של דבאלישווילי והגדילה את הפער ל-12
סאדאת בוקארי ,  אייל גולסה ,  פרשיות ,  עורכי דין ,  CAS .  עם כל אלה התעסקה מכבי חיפה במהלך השבוע האחרון - לא בדיוק ההכנה האופטימלית למשחק ליגה לא פשוט מול מכבי פתח תקוה ,  הקבוצה החמה של חודש ינואר .  למרות הכל ,  וגם ביכולת לא גדולה ,  הצליחה האלופה לאסוף את שלוש הנקודות עם ניצחון 0:1 ,  ולנצל את איבוד הנקודות של הפועל תל אביב כדי להגדיל את הפער בפסגה ל-12 נקודות .  בקצב הזה ,  גם שיטת החלוקה של אבי לוזון לא תעזור ,  כפי ששרו האוהדים בירוק .
 חיפה החזיקה יותר בכדור בפתיחה ,  אך התקשתה לתפקד על המגרש הגרוע בפתח תקוה ונתקלה בהגנה קשוחה ומאורגת של הקבוצה המקומית .  כך ,  לירוקים לא נותר אלא לנסות ולאיים על השער בבעיטות ממרחק ,  איתן הסתדר דרגוסלאב יבריץ' המצוין .  כאשר חיפה החלה ליזום יותר ולהשתלט על המשחק ,  מכבי פתח תקוה נסוגה בטבעיות לאחור והתמקדה בהרחקות כדורים סתמיות .  גם במקרים האלה יבריץ' היה האיש של פתח תקוה ,  עם הצלות גדולות מרגלי רפאלוב  ( שגם בעט למשקוף )  וארבייטמן .
 ניר דוידוביץ' ,  אחרי שמונה משחקים בהם שמר על שער נקי ,  לא נזקק למאמץ כדי להאריך את הרצף ל-895 דקות ,  בדרך לשבירת השיא של גיורא אנטמן ,  מאמן השוערים שלו ,  העומד על 1,013 דקות ללא ספיגה .  הקבוצה של פרדי דוד ,  שהגיעה לוהטת אחרי שלושה ניצחונות בחודש האחרון ,  פשוט לא איימה על השער .  בצד השני ,  יבריץ' כבר לא הצליח להושיע בדקה ה-72 ,  אחרי שדקל קינן בישל לוולדימיר דבאלישווילי את ה-14 שלו העונה .  מכבי חיפה זוכה בניצחון מוצדק ,  מגדילה את הפער ועושה עוד צעד בדרך להגן על תארה .
 דקה 14 :  רפאלוב סובב כדור מתוחכם מ-18 מטרים ,  אבל יבריץ' התעופף והדף לקרן .
 דקה 22 :  מסיללה מצא את כיאל על סף הרחבה ,  והקשר הניף רגל ימין ותפס את יבריץ' שוב מוכן בשער עם עוד הדיפה טובה .
 דקה 26 :  רומן בעט מ-25 מטרים ,  מעט מעל המשקוף .
 דקה 32 :  מסיללה העביר כדור מצוין משמאל ,  כיאל נותר חופשי ,  אבל בעט מזווית קשה ונעצר בנגיעה קלה של יבריץ' .
 דקה 33 :  רפאלוב מסר לקטן ,  שניסה גם הוא מחוץ לרחבה ובעט כדור שטוח שחלף סמוך לקורה .
 דקה 44 :  חיפה יצאה למתפרצת נפלאה .  גדיר הכניס כדור עומק לדבאלישווילי ,  שבעקב מסר לרפאלוב וזה בעט לפינה הרחוקה וראה את יבריץ' מונע שער עם הרגל .  
דקה 48 :  רפאלוב הטעה את מגמאדוב ,  סובב לפינה הרחוקה של יבריץ' ופגש במשקוף .  
דקה 60 :  כיאל הגביה לארבייטמן הפנוי ,  שמחמישה מטרים בעט מהאוויר ונעצר גם הוא אצל יבריץ' .
 דקה 66 :  עוסמאן הגביה מימין ,  ארבייטמן החופשי נגח למשקוף .  חיפה חסרת מזל .
 דקה 72 :  גול !  קינן ,  שעלה לעזרת ההתקפה ,  קיבל כדור עומק והשאיר לדבאלישווילי ,  שגבר על מגרלשווילי והכניע סוף כל סוף את יבריץ' .  ה-14 העונה של הגאורגי ,  0:1 למכבי חיפה .
 הרכב מכבי פתח תקוה :  דרגוסלאב יבריץ' ,  אורי אוזן ,  אבי יחיאל  ( ונצ'ו טריאנוב ,  83 )  ,  מוראד מגמאדוב ,  ניצן דמארי ,  קובי גנון ,  אסי משיח ,  דן רומן  ( דובב גבאי ,  77 )  ,  סבסטיאן סנסוני ,  ,טל בן חיים  ( חיים מגרלשווילי ,  69 )  ,  עומר דמארי .
 הרכב מכבי חיפה :  ניר דוידוביץ' עלי עוסמאן ,  ז'ורז'ה טשיירה ,  דקל קינן ,  פיטר מסיללה ,  ג'ון קולמה ,  בירם כיאל ,  ליאור רפאלוב  ( אייל משומר ,  90 )  ,  מוחמד גדיר  ( שלומי ארבייטמן ,  57 )  ,  יניב קטן ,  ולדימיר דבאלישווילי  ( גוסטבו בוקולי ,  73 )  .
 
מכבי חיפה ניצחה 0:1 את מכבי פתח תקוה
מכבי חיפה לא נתנה לפרשת גולסה להפריע ,  כשגברה 0:1 על מכבי פ"ת משער של דבאלישווילי והגדילה את הפער ל-12

