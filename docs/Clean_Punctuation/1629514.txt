כולם רוצים להיות מתווכי דירות
הצמיחה בשוק הנדל"ן הביאה לפריחה בענף התיווך :  בחמש השנים האחרונות עלה מספר המתווכים בישראל בכ-166% ,  וב-2009 בלבד גדל מספר המתווכים ב-14% ,  והגיע ל-12,533
הצמיחה בשוק הנדל"ן הביאה לפריחה בענף התיווך :  בחמש השנים האחרונות עלה מספר המתווכים בישראל בכ-166% .  ב-2009 גדל מספר המתווכים ב-14% ,  והגיע ל-12,533 - כך עולה מנתוני רשמת המתווכים במשרד המשפטים ,  אתי מויאל . 
" ב-2009 היתה התעוררות של שוק הנדל"ן ,  וייתכן שהביקוש למקצוע עלה בעקבות זאת ",  אומרת מויאל .  
במשרד הרשמת מזהים שינוי באופיים של המבקשים לעסוק בענף . " מבקשי הרישיון כיום כוללים אקדמאים ובמיוחד עורכי דין ,  שמאים ועוד בעלי מקצוע שעבודת התיווך במקרקעין קשורה בצורה ישירה לעיסוקם ",  אומרת מויאל .
 הביקוש לענף משפיע גם על שירותים נלווים ,  כמו קורסי הכנה למבחן רישיון התיווך וקורסים ללימוד המקצוע .  לדברי עו"ד אבנר פרידמן ,  שמעביר ארבעה קורסים בשנה כהכנה למבחני הרישוי במכללת נדלניוז ,  בשנה האחרונה נרשמו לכל קורס כ-100 איש . " האוכלוסייה שמגיעה אלינו מגוונת וכוללת מורים ,  פנסיונרים וגם אוכלוסיות צעירות ",  אומר פרידמן . " בשנה האחרונה יש הרבה מאוד אנשים שמגיעים אלינו מתוך מחשבה להתחיל בקריירה חדשה ".  
גם רשת התיווך רימקס מעבירה קורסי הכנה למבחני הרישוי למקצוע .  עבור קורסים אלה גובה הרשת 1,500 שקל .  מרימקס נמסר כי בכל חודש נרשמים לקורסים אלה 60 איש .  בנוסף ,  הרשת מעבירה קורסים מתקדמים יותר ללימוד המקצוע שעלותם כ-3,000 שקל .  
העלייה במספר המתווכים בישראל באה לידי ביטוי בנתוני הרשתות הגדולות בישראל .  ברשת התיווך אנגלו-סכסון ,  למשל ,  נרשמה קפיצה של יותר מ-20% במספר המתווכים בחמש השנים האחרונות ,  וכיום עובדים ברשת כ-400 מתווכים ב-60 סניפים .  באנגלו-סכסון צופים כי עד סוף 2010 תפתח הרשת כ-20 סניפים נוספים .  
ברשת התיווך רימקס פעלו לפני חמש שנים כ-400 סוכנים ;  כיום פעילים ברשת כ-800 סוכנים .  לדברי הבעלים ,  ברנרד רסקין ,  לרימקס עדיין חסרים 400 סוכנים . " אנו במגמת התפתחות :  כיום יש לנו 98 סניפים ,  ואני צופה שעד סוף 2010 נגיע ל-110 סניפים ",  אמר רסקין .
 אלא שלא הכל ורוד בענף .  על פי נתוני הרשתות הגדולות ,  חלק גדול מההתלמידים שמתחילים לעבוד כמתווכים לא צולחים את השנה הראשונה . " אין לי נתונים מדויקים אבל מדובר במספרים מאוד גדולים ",  אומרת עדינה חכם ,  מנכ"לית אנגלו-סכסון . " זה תחום שקשה להתחיל בו ,  כי בשלבים הראשונים אין הכנסה ולפעמים מתייאשים .  זה תחום שצריך בו אורך רוח ".  
רסקין מצביע על מגמה דומה ברימקס . " מהנתונים שיש לנו ,  רק 70% מאלה שמתחילים לעבוד אצלנו ממשיכים לעבוד אחרי השנה הראשונה ",  הוא מספר .  
נחום סגל ,  זכיין רשת התיווך רשף נכסים בגבעתיים ורמת גן ,  מסכים עם עמיתיו . " מנסיוני ,  בחמשת החודשים הראשונים בתחום לא עושים עסקות ",  הוא אומר . " זו תקופה קשה שאין בה פרנסה - על אף שמשקיעים מאמצים גדולים .  אתה צריך להמשיך להתקיים כלכלית ולהמשיך להתאמץ ,  אבל מי שעובד קשה ועושה מאמץ להבין את הלקוחות ואת השטח יצליח ".  
על אף שהנתונים מצביעים על עלייה חדה במספר המתווכים ,  לדברי רסקין ,  כמות המתווכים בפועל קטנה בהרבה . " חלק גדול מהאנשים שעוברים בקורסים ומקבלים רישיון לא עוסקים בפועל במקצוע ",  הוא אומר . 
" יש הרבה אנשים שעושים את מבחן הרישוי אבל לא עוסקים במקצוע ",  הוא מספר . " לחילופין ,  יש כאלה שעובדים במקצועות שנוגעים בתחום כמו עורכי דין ורואי חשבון - ושומרים את הזכות לקבל עמלת תיווך במקרה שנקרית בדרכם עסקה .  הנתונים של הרשמת מצביעים בעיקר על המגמה ". 
חיים קאופמן ממשרד התיווך קאופמן נכסים ,  לשעבר יו"ר ארגון המתווכים ומתווך פעיל בתל אביב זה 41 שנה ,  טוען כי הוא דווקא מרגיש את העלייה במספר המתווכים בישראל .  
עם זאת ,  הוא מסכים עם רסקין וטוען כי רק 15% מהמתווכים הרשומים עוסקים בפועל בתיווך . 
" יש הרבה אנשים ,  כמו קבלנים ועורכי דין ,  שמסיבות כאלה ואחרות רוצים שתהיה להם תעודה של עוסק מורשה בתיווך ",  הוא אומר . 
" אנשים מוציאים את הרישיון כמו תעודת ביטוח במקרה שירצו לעבור לתחום אחר ,  או במקרה שתיקרה בדרכם עסקה ,  עבורה הם יוכלו לגבות עמלת תיווך .  זה לא אומר שכולם מתווכים כמקצוע ראשי ".  
קאופמן מצביע על עיוות נוסף בנתוני משרד המשפטים : " יש גם רבים שעוסקים כיום בתיווך ללא רישיון ,  דבר שלא בא לידי ביטוי בנתוני הרשמת ".  
מקור במשרד המשפטים אומר כי להערכת המשרד פועלים כיום בישראל בין 1,000 ל-2,000 מתווכים ללא רישיון - חלקם מתווכים שפעלו בעבר ברישיון ולא חידשו אותו .  לדברי המקור ,  מעבר לעובדה שמתווכים אלה פועלים בניגוד לחוק ,  הם מסתכנים באי-תשלום עמלות ,  שכן רק מי שמחזיק בידיו ברישיון בתוקף זכאי לדמי תיווך .
 
כולם רוצים להיות מתווכי דירות
הצמיחה בשוק הנדל"ן הביאה לפריחה בענף התיווך :  בחמש השנים האחרונות עלה מספר המתווכים בישראל בכ-166% ,  וב-2009 בלבד גדל מספר המתווכים ב-14% ,  והגיע ל-12,533

