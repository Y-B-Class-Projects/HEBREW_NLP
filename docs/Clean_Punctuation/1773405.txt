החדש הישן 
קניון ארנה עבר שינוי - העובדים שלו דווקא לא
לפני כמה חודשים ,  לאחר ביקור במרינה של הרצליה ,  נכנסתי להוציא כסף בקניון ארנה הצמוד ,  שבו לא ביקרתי לפחות שנתיים .  להפתעתי הרבה ,  המקום נראה שונה לחלוטין :  פתחי תאורה טבעית נקבעו בתקרה ,  קירות נהפכו לחלונות שאיפשרו לחוש את הקרבה לים ,  והקיטש העיצובי הומר ברחבות ארוכות ולבנות .  ארנה נהפך לארנה החדש ,  קניון מרשים שמוקדש לאופנה בלבד .  לעומת השינוי הדרסטי שעבר מרכז הקניות ,  דבר לא השתנה בסגנון הלבוש של המנכ"ל מוריס בניסטי ,  של מנהלת הפיתוח העסקי לימור לזרוביץ' ושל מנהלת השיווק והפרסום ליז זיגדון .  לזרוביץ' וזיגדון מבהירות שוב ושוב שהן קונות בגדים רק בקניון ,  וש"זה גורם לבזבוז כסף נוראי ".  זיגדון בת ה-30 עדיין לובשת זוג מכנסי ג'ינס ליוויס 501 שקנתה ב-1996 ,  ובמבט ראשון היא אכן נראית כנערה מתבגרת .  בזמן הראיון היא שקועה באייפון שלה : " angry birds ,  זה משחק שאני מכורה לו ",  היא מספרת . " הוא מוציא את כל האגרסיות ".  היא מזמינה בגדים דרך האינטרנט מרשתות אמריקאיות כמו ויקטוריה'ס סיקרט ואברקרומבי ופיץ' .  אתמול היא קיבלה בדואר חבילה עם שמלות וגופיות . " הייתי שמחה אם היו בארנה חנויות אמריקאיות נוספות ,  כמו בננה ריפבליק ,  אמריקן איגל וג'ימי צ'ו ".  לזרוביץ' טוענת שהיא אוהבת בגדים בסיסיים ואמריקאיים ושטעמה לא השתנה מעולם ,  אבל היא מרבה גם לקנות בחנויות מעצבים בחו"ל . " זה נורא לא נעים לי ,  זה נשמע פלצני ",  היא אומרת כשמתגלה שהיא קנתה זוג מוקסינים בחנות הדגל של פראדה בניו יורק ,  ונועלת היום נעליים של ארמאני .  בתצלום היא אמנם לבשה בגדים באלפי שקלים שנראה כאילו נאספו על ידי סטייליסטית מחנויות הקניון ,  אבל לראיון היא מגיעה בלבוש פשוט וצעיר ,  שמחמיא לה הרבה יותר .  הישועה לא מגיעה גם מהמנכ"ל בניסטי :  הוא מדקלם שהוא  " מעדיף ומרגיש יותר בנוח עם בגדים ספורטיביים ,  אף על פי שתקופה ארוכה לבשתי חליפות .  במידת הצורך אני יודע ונהנה להתלבש גם באופן רשמי - וגם באופן ספורטיבי ,  אבל מאז שנכנסתי לתחום הקמעונות אני מתלבש קצת פחות רשמי ".  תצלום :  אייל טואג

החדש הישן 
קניון ארנה עבר שינוי - העובדים שלו דווקא לא

