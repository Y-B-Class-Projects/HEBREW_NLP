על מדרכות תל אביב 
סיפור מהחיים
 >  >  בתחילת שנות ה-70 בניתי בשכונת בבלי בתל אביב .  היתה זאת תקופה של בנייה קדחנית של דירות לזוגות צעירים בצפון החדש של תל אביב .  דוד מטצקי ,  או כפי שנקרא בפי כל  " דוד מדרכות ",  היה רצף המדרכות הגדול של תל אביב .  בגמר כל בניין ,  הייתי מתקשר אליו ומודיע לו שאפשר כבר לבצע את עבודת ריצוף המדרכה .  דוד עבד לבד ,  כורע על ברכיו ובמו ידיו ריצף את המדרכה .  לראשו חבש כובע אוסטרלי שהגן עליו מפני השמש הקופחת ,  פניו היו חרושות קמטים ,  כשהושטתה לו יד ,  מגעו היה עבה ומחוספס .  באותה תקופה היינו מתאספים קבלני צפון תל אביב לכוס קפה במזנון ברחוב יהודה המכבי שנקרא  " ציפורה ".  בנוסף ,  היו יושבים שם גם מתווכי הקרקעות .  באחד הימים ,  נכנסתי ,  כמנהגי בעשר בבוקר ,  להפסקת הקפה היומית ,  ואני רואה את  " דוד מדרכות "  יושב לבדו בשולחן לוגם כוס תה עם לימון ופניו קודרות .  ניגשתי אליו ,  התיישבתי ושאלתי לשלומו ולמה נפלו פניו ?  דוד החל לספר שהוא דואג לעתידו והסביר שהוא ערירי ומעולם לא התחתן ,  וממילא גם ילדים אין לו ,  והוא דואג מה יהיה כאשר לא יוכל כבר לעבוד - מי יטפל בו לעת זיקנה ?  בתל אביב של אותה תקופה רווחה שמועה שהופצה על ידי מתווכי המגרשים שדוד הוא עשיר גדול ,  ובבעלותו קרקעות בתל אביב .  עם זאת ,  שמו יצא לפניו כקמצן גדול ואורח חייו היה כשל עני מרוד .  לפתע צץ רעיון במוחי ושאלתי את דוד , " תגיד לי לכמה כסף לחודש אתה זקוק כדי שתוכל להתפרנס בכבוד ?  "  בתשובה ,  הוא נקב בסכום שהיה שווה ערך למשכורתו של פועל בניין באותה תקופה . " אם כן ",  אמרתי , " אני מוכן לחתום איתך על חוזה שאני מתחייב לפרנס אותך לאורך כל זקנתך וכל מחסורך עלי ,  אך אתה בתמורה ,  תרשום שאחרי מאה ועשרים כל רכושך עובר אלי ".  דוד חייך ואמר לי : " זיגי אתה חושב שכדאי לך "?  עניתי לו : " מה אכפת לך ,  אני אפילו לא שואל איזה רכוש יש לך ,  אתה מסכים או לא ?   " דוד אמר : " זיגי מחר אתן לך תשובה ".  באותו היום התקשרתי לעורך דין אברהם סוכובולסקי ,  וסיפרתי לו את סיפור המעשה וביקשתי שיברר באם לאותו  " דוד מדרכות "  יש מגרשים בתל אביב .  למחרת עורך הדין התקשר ואמר לי : " לך על זה ,  אתה עומד לעשות את עסקת חייך - לאיש הזה יש שלושה מגרשים בשכונת בבלי בתל אביב ".  כל העניין נשכח ממני ,  ואולם לאחר כחודשיים פגשתי שוב את דוד במזנון ,  שמחתי לראותו ושאלתי אותו בחיוך ,  למה לא נתת תשובה להצעתי הנדיבה ?  הוא ענה בקצרה שכל העניין לא נראה לו ,  ולא פירט .  עניתי לו , " רצונו של אדם כבודו !  ",  ונפרדנו לשלום ברוח טובה .  לאחר כחצי שנה ,  כשסיימתי לבנות בניין ברחוב הזוהר ,  התקשרתי לדוד בכדי להודיע לו שהוא יכול לעשות את המדרכה ,  אך הטלפון לא ענה .  ניסיתי וצילצלתי עוד פעמים מספר ובלית ברירה פניתי לעושה מדרכות אחר ,  בכדי שיבצע את העבודה .  באחד הימים ,  נכנסתי למזנון  " ציפורה "  וישבתי עם חבר קבלן בשם שבתאי ורדי לקפה של בוקר ,  ושאלתי : " פגשת לאחרונה את  ? דוד מדרכות' ?  "  הוא ענה לי , " מה לא שמעת ?  האיש נמצא ללא רוח חיים בדירתו ברחוב שלמה המלך בתל אביב .  לאחר מותו אותר רכוש רב על ידי הרשויות .  דוד לא הותיר שום צוואה ,  כך שמדינת ישראל ירשה את שלושת המגרשים בבבלי ועוד סכום כסף גדול שהיה למנוח בחשבון הבנק ".  סיימתי לשתות את הקפה והלכתי ברגל לאתר הבנייה שלי .  לפתע המדרכות שעשה דוד דיברו אלי ונראו לי יפות מתמיד ,  וחשבתי לעצמי כמה נכון הפתגם , " האדם מתכנן ,  ואלוהים צוחק ".  - הכותב הוא קבלן חבר ארגון הקבלנים והבונים בת"א יפו ,  בת-ים

על מדרכות תל אביב 
סיפור מהחיים

