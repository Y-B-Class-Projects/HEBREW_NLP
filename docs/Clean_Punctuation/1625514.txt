הקרקס של קורט 
" רגל אחת בחוץ ",  חלק ב' ,  פרק א' :  כשעונת 99' נפתחה ,  לכולם היה ברור שוורנר והראמס הם קוריוז .  ואז הכל השתנה 
" תשכחו מהאחים רינגלינג  סט .  לואיס ראמס הם ההצגה הגדולה בתבל "   ( כריס ברמן ,  NFL  " פריים טיים ",  1 באוקטובר 2000 ) 
פיניאס  " פי .  טי ."  בארנום היה אמרגן ,  נדבן ,  יזם ופוליטיקאי מצליח למדי מעיירה קטנה בקונטיקט כשהחליט  בגיל 61 ,  גיל בו בני זמנו כבר התכוננו לדעיכה ולמוות - לפתוח בקריירה חדשה :  מנהל קרקס .  לבארנום היה כבר נסיון ומוניטין בעסקי השעשועים :  במשך שנים רבות ניהל  " מוזיאונים "  נודדים  ( שם מכובד ומכובס לפריק-שואו )  וייצג אמנים ולהטוטנים משני עברי האוקיינוס האטלנטי .  יריב שקינא בהצלחתו טען כי בארנום התייחס בזלזול לקהל וציטט מפיו כביכול את המשפט : " כל דקה נולד פראייר חדש ".  אף שהציטוט לא היה נכון ,  בארנום לא התרגש ,  וכתב לאותו יריב מכתב תודה על כך שסיפק לו פרסום חינם ..  .  כתוצאה מכך דבק בבארנום הביטוי המפורסם על כל המשתמע ממנו .
 כעת הפנה בארנום את כשרונו לתחום שונה במקצת של עסקי השעשועים והחל לנדוד ברחבי ארה"ב עם קרקס נודד שהלך וגדל ,  צבר פרסום וכישרונות ,  עד שהפך לאטרקציה מס' 1 בצפון אמריקה בסוף המאה ה-19 .  בארנום ,  המומחה לקידום מכירות ,  בחר סיסמא חדשה למופע שלו : " ההצגה הגדולה בתבל ".  במסגרת הקרקס מיסד בארנום מסורות רבות המוכרות לנו בקרקסים עד היום ,  ובראשן מופעי חיות ולוליינות בגובה רב .  בעולם שלא הכיר מושגים כמו קולנוע ומוסיקה מוקלטת ,  והתיאטרון הוגבל בו לערי ענק הסמוכות לחופים ,  היה הקרקס אמצעי הבריחה העיקרי משגרת היום יום .  הצלחתו המסחרית העצומה של בארנום יצרה גל של חקיינים ומתחרים .  אחד המתחרים ,  ג'יימס ביילי ,  התאחד בסופו של דבר עם המופע של בארנום והם הקימו את קרקס  " בארנום וביילי "  שהתפרסם בעולם כולו .
 בשנת 1884 קם מתחרה חדש ל"בארנום ביילי ":  קרקס האחים רינגלינג .  האחים ,  שבעה במספר ,  נולדו למשפחה ממוצא גרמני בעיירה הקטנה מקגרגור באייווה ,  על גדת המיסיסיפי ,  150 מייל במעלה הזרם מעיר הולדתו של קורט וורנר ,  ברלינגטון .  לאחר שהעבירו שנים כלהקת להטוטנים נודדת ,  התרחבו לקרקס של ממש ,  אותו העשירו בחיות אקזוטיות  ( פילים )  והובילו ממקום למקום ברכבת פרטית ,  שהפכה לאטרקציה לא פחות מהקרקס עצמו .  בשנת 1907 ,  לאחר מותם של בארנום וביילי ,  קנו האחים שנותרו בחיים את הקרקס המפורסם המתחרה ,  איחדו אותו עם הקרקס שלהם ,  ויצאו לסיבוב הופעות עולמי תחת השם  " קרקס האחים רינגלינג עם בארנום וביילי ".  הקרקס המאוחד שמר על הזכויות לסיסמא החד פעמית של בארנום ,  ובכל מקום אליו הגיע הכריזו השלטים : " ההצגה הגדולה בתבל ".  האחים רינגלינג ויורשיהם נהנו למעשה ממונופול בתחום הקרקס במשך כשמונים שנה .
 כמעט מאה שנים לאחר מכן נטל כריס ברמן את התואר הוותיק מהקרקס המהולל והעביר אותו לראמס ,  שרק כשנה קודם לכן נחשבו לקבוצה הגרועה בליגה .  בפרק זה נראה כיצד ארע המהפך התפישתי הזה ,  ומה היה חלקו של וורנר בהתהוותו .  אך תחילה ,  קרדיט למנבא המהפך ,  הלא הוא הבמאי אוליבר סטון .
 לאחר כעשור וחצי של חיטוט אובססיבי במורסות הכואבות ביותר של החברה האמריקנית  וייטנאם ,  נפילת הבורסה ,  ווטרגייט , " המלחמה המלוכלכת "  של ה-CIA ,  רצח ג'ון קנדי  החליט סטון לעסוק בנושא  " קליל "  יותר ,  הספורט המקצועני ,  ובחר בליגה המצליחה וה"רועשת "  ביותר כזירת ההתרחשויות בסרטו החדש .  סטון פיתח את התסריט הסופי משלושה תסריטים שונים שעסקו בפוטבול המקצועני ,  כשהרכיב הדומיננטי ביותר היה תסריט בשם  " יום ראשון הגדול "  מאת דניאל לוגן .
 בסדרה  " פוטבול מאפור לזהוב "  התייחסתי לסרטו של סטון בהקשר של הופעות אורח של כמה מגדולי השחקנים בכל הזמנים .  אבל הציר העלילתי העיקרי של הסרט נסב על דמותו של ווילי בימן  ( ג'יימי פוקס בהופעה שניה בסדרה ..  .)  ,  ק"ב שחור שמוזנק מעמדת הק"ב השלישי להרכב הפותח ומוביל את הקבוצה הדמיונית  " מיאמי שארקס "  לפלייאוף .  הסרט יצא למסכים סמוך לחג המולד של שנת 99' ,  בשלהי העונה הסדירה .  מי שצופה בסרט יכול בקלות למצוא בו הן את וורנר  ק"ב נווד ואלמוני שנזרק לפתע ממעמקי הספסל אל אור הזרקורים ולא מצמץ ;  והן את מקנייר  ק"ב שחור שנאלץ להלחם רק על מנת לשכנע את מאמניו שהוא מסוגל לשחק בעמדה התובענית מכולם  ( בימן נאלץ לשחק כקורנרבק בתחילת הקריירה שלו )  .  אך מאחר שהתסריט נכתב זמן רב לפני תחילת עונת 99' ,  לא היתה ליוצרי הסרט שום דרך לדעת כי החיים יחקו את היצירה באופן כה מפתיע .  ויותר מכך  בעת יציאת הסרט לא ידע איש כי דווקא וורנר ומקנייר הם שייפגשו בסופרבול תוך מעט יותר מחודש ,  ויהפכו את עונת 99' לסיפור הפרטי של שניהם .
 עוד  " נבואה "  קטנה של סטון התגשמה רק השנה .  בעקבות שינוי הבעלות על קבוצת מיאמי דולפינס ,  נכנסו כמה וכמה  " מפורסמים "  לרשימת בעלי הקבוצה  ( ג'ניפר לופז ,  גלוריה אסטפן והאחיות וויליאמס ,  למשל )  ,  ואחד מהם הוא הזמר ג'ימי באפט ,  שבהשפעתו שונה שם האצטדיון המקומי מ"אצטדיון הדולפין "  ל"אצטדיון לנד שארק ".  נראה כי לאחר 10 שנים הגיעו המיאמי שארקס לעיר ..  .
 בהמשך הסדרה עוד נחזור לסרט  " בכל יום ראשון ".  כרגע הבה ונתמקד בעונת 99' האמיתית ,  ותחילה  בקרקס של קורט וורנר .
 מנחה הקרקס ,  ה "  אם .  סי ."  אם תרצו ,  היה אמנם וורנר ,  אך המנהל היה ללא ספק מייק מארץ .  הוא הציג על משטח הפלסטיק המהיר של הטרנס-וורלד דום את הגרסה שלו להתקפת  " החוף המערבי ":  שפע של מהלכי הטעיה ,  מסלולים מדוייקים שנראים מאולתרים , " בנק מטרות "  מגוון  ובעיקר אלמנט מרכזי אחד שהסתמך ישירות על שנות השיא של  " החוף המערבי ":  השגת יארדים לאחר המסירה .
 הנשק ההתקפי העיקרי של  " החוף המערבי ",  ג'רי רייס ,  התפרסם ביכולתו המדהימה להפוך מסירות קצרות ובינוניות למהלכים גדולים של 40-30 יארד .  מאחר שלא היה מהיר במיוחד ,  השתמש ביכולת ההטעיה ושינוי הכיוון המהיר שלו .  ההתקפה שבנה מרץ השיגה יארדים אחרי המסירה בדרך שונה :  במקום למסור לתופס שחוזר לכיוון הקו לאחר ביצוע מסלול  " קרל "  או  " פלייר ",  הסתמכה ההתקפה שהגה מארץ על תפיסת הכדור תוך כדי ריצה קדימה ,  לכיוון האנד זון ,  כך שהתפיסה עצמה אינה מאטה את קצב התקדמותו של התופס ,  ויוצרת מאסה קריטית של מהלכים גדולים  20 יארד ומעלה .  כמובן שאלמנט זה של ההתקפה דרש ק"ב מדוייק באופן יוצא מגדר הרגיל  מוסר שיידע להניח את הכדור לא ליד השחקן ,  לא מעליו ולא לרגליו ,  אלא בדיוק באזור התפיסה הטבעית  ( בשתי ידיים )  ,  ובעיתוי הנכון כדי עשירית שנייה ,  על מנת שהתופס יוכל לתפוס אותו תוך כדי תנועה ולקבל יתרון עצום על שחקני הסקנדרי ,  שכלל לא יהיו מוכנים למצב החדש .  פציעתו של גרין וקידומו הפתאומי של וורנר הציבו סימן שאלה לגבי אלמנט זה של ההתקפה ,  וערב פתיחת העונה לא ידע מארץ כיצד ייראו הדברים במגרש עצמו .
 נקודה נוספת שלקח מארץ מ"החוף המערבי "  ושכלל בסט .  לואיס היתה השימוש ברץ .  בשנות השמונים הציגו שתי הקבוצות מקליפורניה ,  הניינרס והריידרס ,  רצים  " רב תכליתיים "  שתרמו למשחק המסירה יותר מאשר מהלך גימיק מדי פעם .  מרקוס אלן מהריידרס שלט באוויר כמו ששלט על הקרקע ,  וכמוהו שכנו מעבר למפרץ ,  רוג'ר קרייג מהניינרס ,  שהפך לשחקן הראשון בהיסטוריה עם 1,000 יארד גם בתפיסה וגם בריצה  באותה עונה .  העסקה המצוינת של הראמס עם הקולטס ,  שהביאה לסט .  לואיס את מרשל פולק ,  העניקה למארץ את הנשק העיקרי לו היה זקוק כדי להוציא את ההגנות משיווי משקל ,  למנוע מהן להתרכז בתופסי העומק בלבד ,  ולהמשיך את תנועת השרשראות במצבים של דאון שלישי לטווח ארוך .  בעונת 98' הוביל פולק את הקולטס הן בריצה והן בתפיסה  ( לאחר שהתופס המצטיין מרווין הריסון נפצע )  ,  ובכך אותת למארץ שיתאים בדיוק לתפקיד אותו ייעד עבורו .
 אבל היה אלמנט אחד בהתקפה של מארץ שהיה שונה מ"החוף המערבי ":  התופס הדומיננטי שלו ,  אייזק ברוס ,  היה איום עומק משמעותי ,  בניגוד לאיום העומק הקלאסי של הניינרס ,  ג'ון טיילור ,  שתפס מספר מועט יחסית של מסירות .  מארץ החליט להשתמש בתכונותיו הפיסיות של ברוס כדי להוסיף מימד  " אנכי "  להתקפה ה"אופקית "  של ביל וולש ותלמידיו .  הוא הציב את ברוס כתופס מס' 1 באגף אחד ,  את הרוקי טורי הולט בעמדת ה"סלוט "  לשם ניצול האתלטיות שלו בטווחים הבינוניים ויכולתו להשיג יארדים אחרי התפיסה ,  ובאגף הנגדי הציב את שחקן השנה השניה ,  א-זהיר  " אז "  חכים ,  מחזיר הבעיטות של הקבוצה שהיה השחקן המהיר ביותר בסגל .  כתוצאה מכך ניצבו בפני המוסר שתי מטרות עומק משמעותיות שאפשרו לו  " למתוח "  את המגרש ,  לדלל את ההגנה ולהתקדם במהירות רבה מאנד זון לאנד זון .  
מי ששילמו את המחיר על השינוי במערך היו הטייט אנדס של הקבוצה ,  וויליאמס וקונוול ,  שתפקידם הצטמצם מאד ,  והתופס מס' 2 בעונה הקודמת ,  ריקי פרול ,  שנדחק למס' 4 נוכח קידומם של הולט וחכים הצעירים .  פרול ,  שהראמס היו תחנתו הרביעית בקריירה ,  השלים עם הפיכתו לשחקן משנה ושתק .  כפי שהתברר לבסוף ,  שתיקתו הייתה שווה זהב .
 שילוב מימד העומק בהתקפה חייב כמובן שיפור משמעותי במשחק קו ההתקפה ,  שהיה עליו להעניק לק"ב זמן רב יותר לפני המסירה .  אולרנדו פייס ,  שאכזב בשנתיים הראשונות שלו ,  היה חייב להוכיח שבחירתו כמס' 1 בדראפט לא הייתה טעות .  כדי לבצר את הקו החתימו הראמס את הגארד הימני אדם טימרמן מגרין ביי ,  שחקן מנוסה שכבר הספיק לשחק פעמיים בסופרבול .  מארץ הטיל עליו להחזיק את הצד הימני של הקו כמשקל נגד לפייס ,  וכמובן  לפתוח חורים עבור מרשל פולק על הקרקע .
 באופן אירוני ,  ואולי קבוע מראש ,  השינוי שהכניס מארץ בהתקפת הראמס התאים לוורנר יותר מאשר לשחקן שהיה אמור לשחק בעמדת הק"ב ,  טרנט גרין .  בפעם הראשונה מאז קיץ 94' קיבל וורנר הזדמנות ליישם על המגרש את מה שלמד במחנה הקיץ של גרין ביי  כשצפה מהצד בברט פארב מפציץ את הסקנדרי במסירות עומק .  השילוב בין התקפת  " החוף המערבי "  לבין התקפת העומק בסגנון הריידרס וסן דייגו כאילו נוצר עבורו .  אך באותו שלב אפילו מייק מארץ לא ידע ולא יכול היה לשער זאת .
 אוהדי הראמס ,  עדיין המומים מרצף ה"אסונות "  שחלף על הקבוצה מאז ההפסד הארור לניינרס בגמר בעונת 89' ,  כבר התרגלו לרצף תשע השנים ללא מאזן חיובי ,  שכללו ארבע עונות בסט .  לואיס ושלוש בטרנס וורלד דום .  אך בהתאם להסכם בין העירייה לבין הקבוצה בעת המעבר ,  וידאה עיריית סט .  לואיס כי כל הכרטיסים הלא מכורים למשחקי הבית יירכשו על ידיה ויחולקו ל"מקורבים ".  לכן ,  היה זה בפני יציעים מלאים ב-62 אלף איש ,  שקורט וורנר האלמוני עלה להופעת הבכורה שלו בליגה הבכירה  הקהל הגדול ביותר שראה בימי חייו .  חמש וחצי שנים של נדודים ,  משחק באולמות ובאירופה ,  עמדו להגיע לקצן .  עוד מעט יתברר למאמנים ,  לשחקנים ,  לקהל  ובראש ובראשונה לוורנר עצמו  אם היה שווה לחכות .
 הגורל וההגרלה הפגישו את וורנר במשחקו הראשון בליגה עם ההגנה הצעירה והמבטיחה של בולטימור רייבנס .  המאמן בריאן ביליק ,  הגורו ההתקפי שהוביל בעונה הקודמת את התקפת מינסוטה לשיא הנקודות של כל הזמנים ,  שם דגש בעונתו הראשונה כמאמן ראשי בבולטימור דווקא על ההגנה ,  מתוך הכרה בכמות הכישרונות הבלתי שגרתית שהתרכזה שם .  חוליית ההגנה הונהגה על ידי שחקן השנה הרביעית ,  הליינבקר ריי לואיס ,  שכבר נחשב לליינבקר הטוב בליגה לאחר שלוש עונות מעולות .  בנוסף ללואיס נהנתה הגנת הרייבנס משני ציידי ק"ב אדירים ,  פיטר בולוור ומייקל מקררי ;  מתאקל עצום ממדים שסתם את המרכז ,  טוני  " גוס "  סירגוסה ;  מקורנרבק רוקי מבטיח ,  קריס מקליסטר ;  ומאחד מגדולי שחקני ההגנה בכל הזמנים ,  רוד וודסון ,  בעמדת הסייפטי .  לא הייתה זו ההגנה האידאלית לק"ב העושה את צעדיו הראשונים בהרכב הפותח  אלא שוורנר לא היה רוקי בן 22 עם רגליים רועדות :  הוא היה בן 28 ,  מוכן ומזומן לאחר המתנה ארוכה להוכיח את יכולתו  היכולת שאובחנה עוד על ידי  " מוץ ' "  מריוצ'י בקיץ 94' .
 כבר בתחילת המשחק הבינו הצופים בדום כי החילוף בעמדת הק"ב  בוודאי בהשוואה לבנקס הבינוני  עשה רק טוב לראמס .  בראשית הרבע השני היתה התוצאה כבר 0:10 למקומיים אחרי הט"ד הראשון בקריירה של וורנר בליגה  מסירה קצרה ברד זון לטייט אנד המחליף רולנד וויליאמס .  בהמשך עלו הראמס ליתרון 3:17 עם הט"ד הראשון שמסר וורנר לאייזק ברוס .  הגנת הרייבנס עשתה ככל יכולתה לעצור את ההתקפה של מארץ ,  והצליחה להפיל את וורנר שלוש פעמים  ( כולל סאק של לואיס )  ולחטוף אותו פעמיים  ( כולל חטיפה של לואיס שהוחזרה ל-60 יארד )  .  אך הגנת הראמס לא טמנה ידה בצלחת :  היא הפילה את הק"ב סקוט מיצ'ל חמש פעמים  ( האנדים קווין קרטר וגרנט וויסטרום תרמו יחד שלוש מתוכן )  וחטפה אותו פעמיים .  וברבע הרביעי ,  כשבולטימור עדיין חלמה על מהפך ,  בא וורנר ובקור רוח של ק"ב ותיק מצא את הרוקי טורי הולט לט"ד הראשון שלו ,  ושבר את גבם של האורחים .
 כשהתפזר העשן בדום הביטו ורמיל ומארץ זה בזה ,  נשמו עמוק ואמרו   " אסון כנראה כבר לא יהיה לנו ".  הק"ב האלמוני מצפון אייווה סיים עם יותר מ-300 יארד ,  64% דיוק ושלושה ט"ד לשלושה תופסים שונים .  הרכש הנוצץ פולק סיים עם 126 יארדים התקפיים ,  יותר באוויר מאשר על הקרקע ,  מה שנתן רמז לעונה שהמתינה לו .  הראמס ניצחו 10:27  ויצאו מייד לשבוע חופש ,  מבלי להיווכח אם יהיה המשך להצלחה בטווח הקצר .
 ההצלחה של וורנר נותרה בלתי ידועה מחוץ לסט .  לואיס .  הראמס ,  אחרי רצף של תשע עונות גרועות ,  לא היו כלל על מסך הרדאר של חובבי הפוטבול המקצועני ,  לא היה להם שום משחק בפריים טיים למשך העונה כולה ,  ושום תחנה בעיר אחרת לא טרחה לשדר את משחקיהם .  רק הצופים של מהדורת  " פריים טיים "  ב- ESPNיכלו לראות את המהלכים המכריעים במשחק ולהתרשם ,  אך אפילו המגיש ברמן טרם הבין כי מדובר בתופעה ארוכת טווח . " קורט וורנר "  נותר גם כעת שם אלמוני לחלוטין עבור הרוב המכריע של הצופים .
 כעבור מנוחה של שבועיים שבו הראמס לארח בטרנס וורלד דום את פיינליסטית הסופרבול ,  אטלנטה .  אלופת המערב בעונה הקודמת ,  שהפסידה לדנבר בסופרבול שמונה חודשים קודם לכן ,  סבלה מהמקרה הברור הראשון של  " הנג אובר הסופרבול "  שהפך בעשור הנוכחי לחזיון נפרץ .  היא הגיעה לדום עם מאזן 2:0 ועם בטחון עצמי מעורער של מי שהשיגה אולי יותר מהמגיע לה בעונה החולפת וכעת נחשף פרצופה האמיתי .  וורנר הריח דם במים וניגש לפרק לרסיסים את הפייבוריטית .  במחצית היתה התוצאה 0:28 ,  אחרי שוורנר הוביל ארבעה דרייבים שהסתיימו בט"ד כולל שלושה באוויר  ( להולט ,  ברוס ופולק  ממש לפי הספר של מארץ )  .  הקהל הביתי  שכעת מילא את הדום מעבר לתכולתו וללא צורך בהתערבות העיריה  קיבל עוד הוכחה לכך שהעונה הדברים ייראו אחרת .  ואפילו כמה עיתונאים בערוצי המדיה הארציים החלו לשים לב לראמס המפתיעים ולק"ב הבלתי מוכר שלהם ,  שסיים עם 275 יארד ואפס חטיפות ,  וקינח במהלך ריצה מפתיע ונדיר  ( עוד טריק מהספר של מארץ )  ל-5 יארד וט"ד .  סט .  לואיס ניצחה 7:35 ומלאת רוח קרב ואמונה עצמית פתאומית נסעה למשחק החוץ הראשון שלה  בסינסינטי ,  באצטדיון הגרוע ביותר בליגה ,  הריברפרונט .
 וורנר לא התרשם מהתנאים הגרועים ומהאסטרוטרף המתפורר של הריברפרונט .  מול יציעים ריקים למחצה  ( כמקובל בסינסינטי באותה תקופה )  ,  שחט הק"ב החדש של הראמס את הגנת הבנגאלס תוך שהוא מציג הפעם נשק אחד ויחיד  התופס מס' 3 ,  חכים .  מחזיר הבעיטות של הראמס תפס את הט"ד הראשון שלו מידי וורנר  ואז את השני ,  ואז את השלישי ,  כאשר ביניהם  " השחיל "  ט"ד בהחזרת פאנט למרחק 84 יארד .  הראמס עלו למאזן 0:3 עם ניצחון מכריע 10:38 ,  כשוורנר רושם 310 יארד ושלושה טאצ'דאונים ללא חטיפות  בדיוק של מעל 80% !  בכל רחבי ארה"ב החלו השמות  " קורט וורנר ",   " טורי הולט ",   " גרנט וויסטרום "  ואפילו  " אז חכים "  לחלחל לשיחות בענייני פוטבול .  לראשונה מאז 1989 החלו אוהדי הראמס להמתין ליום ראשון לא בחשש אלא בקוצר רוח .  ועיתונאים  " מכובדים "  החלו לשים פעמיהם אל הגייטוויי  ולא כדי לנסוע במעלית על פני הקשת המפורסמת .
 הרגע המכריע , " נקודת האל חזור "  של הראמס בעונת 99' ,  הגיע ב-10 באוקטובר ,  כשלעיר הגיעה השושלת הגדולה מכולן ,  סן פרנסיסקו פורטי ניינרס .  מאז עונת 81' שלטה סן פרנסיסקו ללא מצרים בבית המערב ובליגה כולה .  הצלחתה בשנים 81'-98' היתה חסרת תקדים :  אם לא נחשיב את עונת השביתה המקוצצת  ( 82' )  היו לניינרס 17 עונות רצופות במאזן חיובי ,  וכולן  עם 10 ניצחונות ומעלה ;  16 הופעות בפלייאוף ,  כולל 9 רצופות ;  13 אליפויות בית המערב ,  כולל 5 רצופות ;  10 הופעות בגמר ה-NFC ;  חמש הופעות וזכיות בסופרבול .  שום קבוצה בתולדות הליגה לא הגיעה להישגים כה רבים בתקופה כה קצרה .  לדומיננטיות של הניינרס בבית המערב באותן 18 עונות לא היה אח ורע .  הראמס ,  כמובן ,  טעמו את נחת זרועם של הניינרס לאורך כל התקופה ,  ונאלצו לספוג התעללות זו פעמיים בעונה .  מול הק"ב החדש ,  התופסים החדשים ,  הרץ החדש ומתאם ההתקפה החדש של סט .  לואיס עמדו אגדות פוטבול כמו ג'רי רייס ,  גדול שחקני ההתקפה בכל הזמנים ;  הרסיבר הדומיננטי שהלך ותפס את מקומו ,  טרל אואנס ;  הגארד המצטיין ריי בראון ;  והגנה שכללה את הסייפטי טים מקדונלד ,  הליינבקר קן נורטון ג'וניור והתאקל בריאנט יאנג  כולם אלופים לשעבר .
 קרט וורנר לא מצמץ .  באחת ההצגות המדהימות ביותר של ק"ב במדי הראמס מאז הקמתם ,  תוך שהוא מפגין קור רוח ובטחון עצמי כשל שחקן עם ותק של עשר שנים לפחות ,  חתך את הגנת הניינרס לאורך ולרוחב ,  לעיני קהל שיא של קרוב ל-66 אלף צופים .  הוא העלה את המארחים ליתרון של 3:21 כבר ברבע הראשון  ( שלוש מסירות לט"ד של אייזק ברוס )  .  לאחר שהרץ לורנס פיליפס ,  שחקן הראמס לשעבר  ( שנכנס לאחרונה לכלא באשמת אונס ותקיפה )  ,  השיג ט"ד על הקרקע , " התרגז "  וורנר ומסר לט"ד רביעי לפולבק האלמוני אף יותר ממנו ,  ג'ף רובינסון .  במחצית השניה הצליח הק"ב החדש של הניינרס ,  ג'ף גארסיה  ( פליט מהליגה הקנדית )  להוביל ניסיון נואש לקמבק והאורחים צמצמו ל-20:28 ;  אך מייד הוחזרה בעיטת הפתיחה לט"ד על ידי התופס החמישי של הראמס ,  טוני הורן ,  ולקינוח מצא וורנר את ברוס לט"ד משותף רביעי ,  וקבע את תוצאת המשחק  20:42 לראמס ! 
השפלה פומבית זו של השושלת הגאה לא עברה בשתיקה ,  כמובן .  קורט וורנר ,  שסיים את המשחק עם חמישה ט"ד וחטיפה אחת ,  323 יארד וכמעט 90% דיוק ,  הפך לשיחת היום ברחבי הליגה והיבשת .  מיהו האיש הזה ?  מהיכן הגיע ?  כיצד ייתכן שהוא כבר בן 28 ורק זה עתה מסר את מסירותיו הראשונות בליגה ?  היכן התחבא ?  שאלות אלו ,  שנלקחו היישר מספרו הקלאסי של ברנרד מלמוד  " הכישרון הטבעי "   ( רוברט רדפורד שיחק בתפקיד הראשי בסרט המבוסס על הספר , " הטוב מכולם ")  נישאו בפי כל .  וסט .  לואיס ראמס הפכו לנושא החם ביותר בתקשורת האמריקנית  לא רק תקשורת הספורט .  שטיח אדום ענק נפרש בפני וורנר וחבריו בדרך להכרה לאומית .  והם היו רק בתחילתה של העונה .
 בעקבות הניצחון הענק על הניינרס  שסימן את נפילת האימפריה מהמפרץ  החלו תחנות הטלוויזיה המקומיות לשדר משחקים של הראמס בימי ראשון בצהריים בכל רחבי היבשת .  התקשורת הארצית סיקרה את ההשפלה החוזרת של אלופת הבית אטלנטה  ( מול היציעים הדלילים של הג'ורג'ה דום  נוף שלא השתנה עד היום ..  .)  13:41  ( משחק שקט של וורנר עם 110 יארד וט"ד ,  משחק ענק של פולק עם 180 יארד על הקרקע )  ואת הדריסה הנון-שלאנטית של קבוצת האקספנשן מקליבלנד 3:34  ( 3 ט"ד ללא חטיפות לוורנר ב-80% דיוק )  .  המצלמות החלו לעקוב אחרי ברנדה ביציע ,  מתמקדות עליה בכל פעם שבעלה ביצע עוד מהלך גדול על המגרש .  מגזינים פרסמו כתבות עומק על השחקנים האלמונים של הקבוצה החצופה מהגייטוויי ,  ותכניות הספורט השבועיות שידרו את מיטב הקטעים מהקרקס של ורמיל ומארץ :  החזרות בעיטה לט"ד  ( שוב טוני הורן )  ,  החזרות חטיפה לט"ד  ( וויסטרום ל-91 יארד )  ,  מסירות עומק לט"ד ,  ושלל תרגילי הטעיה ממוחו הקודח של מתאם ההתקפה .  שנה בטרם החליט ברמן להכתיר את הראמס כ"הצגה הגדולה בתבל ",  כבר הבינו חובבי הפוטבול כי בימי ראשון היו משחקי הראמס המקור העיקרי לבידור וריגושים .  הקומישינר טגליאבו ,  שכבר עמד להכיר במעבר הראמס לסט .  לואיס ככישלון מוחלט ,  נשם לרווחה לנוכח תמונות היציעים המפוצצים בטרנס וורלד דום .
 במאזן 0:6 ועם הילת הקבוצה החמה בליגה הגיעו הראמס לאצטדיון החדש ,  הקולוסיאום ,  בנשוויל  למפגש עם טנסי טייטאנס .  ב-31 באוקטובר לא העלה איש בדעתו עדיין כי זה יהיה המפגש גם בסופרבול .  למרות המאזנים המוצלחים  ( טנסי עמדה על 1:5 )  ,  הניחו רוב הפרשנים כי מדובר בפתיחה חזקה ותו לא ,  בעונה שנראתה כעונת מעבר עבור רוב השושלות .  מעטים הקדישו תשומת לב מיוחדת למפגש הראשון בין וורנר לק"ב  " הרץ "  של טנסי ,  סטיב מקנייר .  
מול 66 אלף צופים ביציעי הקולוסיאום התפתח קרב מותח ,  הצמוד ביותר של הראמס עד כה .  מקנייר שלט במחצית הראשונה :  הוא מסר לשני ט"ד  ( דווקא לשחקני הבקפילד ,  אדי ג'ורג' והפולבק החדש לורנזו ניל )  ורץ בעצמו לט"ד שלישי כדי לקבוע 0:21 במחצית .  כאן נכנס וורנר לפעולה ,  ולאורך המחצית השנייה הפגין עמידה מרשימה בלחץ של משחק חוץ ופיגור גדול ,  למרות פס-ראש קטלני שהפיל אותו לא פחות משש פעמים .  וורנר מסר לשלושה טאצ'דאונים במחצית השנייה ,  האחרון שבהם לרץ המחליף אמפ לי ,  עוד מטרה אלמונית בשורות הראמס .  אך הסתבר שההופעה המעולה שלו לא הספיקה :  ברבע השלישי הצליח הבועט הוותיק אל דל גרקו להבקיע שער שהתברר בסופו של דבר כהפרש במשחק  21:24 לטנסי .  וורנר סיים עם 328 יארד ושלושה טאצ'דאונים ללא חטיפות .  רצף הניצחונות המפתיע של הראמס נעצר על המספר 6  והקבוצה רשמה לעצמה  " חשבון "  קטן בפנקס השחור ,  עם שמם של הטייטאנס מוקף בעיגול .
 היו רבים שהניחו כי ההפסד בנשוויל סיים את סיפור הסינדרלה של וורנר והראמס בעודו באיבו .  הם נסעו למשחק חוץ נוסף בסילברדום של דטרויט ליונס ,  והפסידו 31:27 לעיני 73 אלף צופים  קהל השיא במשחקיהם בעונה כולה .  וורנר שוב השיג יותר מ-300 יארד באוויר ,  ושוב מסר לשלושה טאצ'דאונים  אך הפעם נחטף פעמיים .  משחק שאפתני של הגנת הראמס ,  שהפילה את מוסרי דטרויט שבע פעמים  ( שלושה סאקים לקווין קרטר )  ,  לא הועיל מול יום שיא של גס פררוט הוותיק וצ'רלי באץ' הצעיר ,  שחברו יחד ל-360 יארד ושלושה ט"ד .
 האם אכן יצא האוויר מהבלון של הראמס ?  האם הקבוצה תשחזר את עונת 95' ,  בה פתחה במאזן 0:4 רק כדי להיכשל בישורת הסופית ?  לדיק ורמיל ,  מייק מארץ וקורט וורנר היו תכניות אחרות .  הגיע הזמן לשחרר למרכז הזירה את הלוליין מספר 1 של הקרקס .
 שמונת המשחקים הראשונים של מרשל פולק במדי קבוצתו החדשה לא הגיעו לרמת משחקיו בעונת 98' ,  עת הוביל את הקולטס בתפיסה ובמסירה וסיים עם יותר מ-2,200 יארד בהתקפה ו-10 ט"ד כוללים .  מלבד ההשתוללות בג'ורג'ה דום והמשחק נגד קליבלנד לא הציג פולק את יכולתו המלאה ,  ובמחצית הראשונה של העונה השיג רק ארבעה טאצ'דאונים  שניים באוויר ושניים על הקרקע .  כעת ,  כשנראה היה שהרכבת הדוהרת של הראמס איבדה מעט מומנטום ,  הטילו עליו ורמיל ומארץ את המשימה להחזיר אותה למסלול .
 פולק היה השחקן המתאים ביותר להנהיג את התקפת הראמס .  לא רק שהיה הוותיק ביותר  ( בן מחזורו של ברוס אך בעל יותר משחקים ברקורד )  ,  הוא היה גם הרבגוני והמסוכן ביותר מכל המטרות שעמדו לרשותו של וורנר .  אחרי עונת 98' שביססה את מעמדו כמרקוס אלן החדש ,  נענה פולק לאתגר ויצא לכבוש טריטוריה לא מוכרת במחצית השניה של עונת 99' .
 מדי שבוע התמלאו תכניות סיכום המחזור בעוד ועוד קליפים המתארים את המהלכים הגדולים של פולק ,  וכריס ברמן החל לקדם אותו בברכה חדשה שהמציא עבורו : " מרשל מרשל מרשל !  "  המבוססת על המשפט הזכור מהסדרה  " חבורת בריידי ":   " מרשה מרשה מרשה !  ".  פולק הוביל את הראמס לשבעה ניצחונות רצופים ,  כשהוא שובר שיאים חדשים ממשחק למשחק .
 הרצף החל ב-14 בנובמבר בדום נגד קרוליינה .  בקרב עצבים מכוער ומתיש זהרה הגנת הראמס ,  שהשיגה שני ט"ד  החזרת חטיפה של הקורנבק טוד לייט והחזרת השמטה של הליינבקר החיצוני מייק ג'ונס .  וורנר תרם משחק סביר  284 יארד עם שני ט"ד וחטיפה  ומרשל פולק רשם שני מהלכים גדולים :  תפיסה ל-53 יארד ,  הארוכה ביותר במשחק ,  וריצה לט"ד של 18 יארד שסתמה סופית את הגולל על סיכויי המהפך של קרוליינה .  הראמס ניצחו 10:35 ,  ומאותו רגע לא הביטו לאחור .
 שבוע חלף וסיפור דומה התרחש לחופי מפרץ סן פרנסיסקו :  הניינרס אירחו את הראמס בקנדלסטיק פארק ,  נחושים לנקום את ההשפלה מ-10 באוקטובר .  אך מוליכת בית המערב שרדה דו קרב הגנתי ,  שהוכרע סופית כשמייק ג'ונס השיג ט"ד שני ברציפות ,  הפעם בהחזרת חטיפה  ( אחת מתוך שלוש של הגנת סט .  לואיס ,  שרשמה גם שבע סאקים במשחק )  .  ההגנה ופולק  ( 126 יארד על הקרקע )  חיפו על משחק פושר של וורנר ,  שמסר ל-200 יארד עם ט"ד וחטיפה ,  באחוזים נמוכים .  הניצחון 7:23 גמר למעשה את העונה של הניינרס ,  שמצאו עצמם מחוץ לפלייאוף לראשונה מאז עונת 91' .  במאזן 2:8 ,  ונוכח היכולת החלשה של אטלנטה וקרוליינה ,  הפכו הראמס למועמדים בטוחים לאליפות המערב  לראשונה מאז עונת 85' .
 הניצחון הקשה בקנדלסטיק היה מעין  " שעון מעורר "  עבור קורט וורנר ,  לאחר חודש בו לא הצליח לשחזר את יכולתו הגבוהה מראשית העונה .  הקרבן האומלל להתעוררות זו הייתה קבוצת ניו אורלינס סיינטס .  לאחר שוויתרו הסיינטס על כל מחזור הדראפט שלהם כדי לבחור את הרץ ריקי וויליאמס במס' 5 ,  גילו כי הם עומדים בפני שוקת שבורה ,  ואף שוויליאמס התאמץ מאד להוכיח שהמחיר הכבד ששולם עבורו היה מוצדק  הגיעה ניו אורלינס למשחק בטרנס וורלד דום כשהיא במאזן 8:2 מביך ,  ומאמנה הרעשני מייק דיטקה בתפקיד  " ברווז צולע "  שפיטוריו בתום העונה ודאיים .  וורנר לא ריחם .  תוך ניצול נקודת התורפה בהגנת הסיינטס ניהל משחק קלאסי של  " החוף המערבי "  והעמיד את הבמה לרשותו של פולק ,  שהשיג 100 יארד על הקרקע עם שני טאצ'דאונים .  וורנר עצמו מסר לשני ט"ד  ( שניהם לרוקי הולט )  ועם תום המשחק מצאו עצמם הסיינטס עם תבוסה בהפרש של 31 נקודות  12:43 .  הגנת הראמס תרמה את חלקה כשמנעה מהסיינטס ט"ד לאורך המשחק כולו ,  ו"ההצגה הגדולה בתבל "  חזרה באופן רשמי .
 הברווז הבא בשורת המטווח הייתה קרוליינה ,  שהפעם אירחה את הראמס באצטדיון אריקסון בשארלוט .  וורנר חזר לימי תחילת העונה ,  כשעשה צחוק מהגנת הפנת'רס במחצית הראשונה והעלה את הראמס ליתרון 0:21 .  הק"ב המארח ,  סטיב ביורליין ,  הנהיג ניסיון קאמבק במחצית השנייה ,  אך הקורנרבק הצעיר דרה בליי חטף את מסירתו והחזיר אותה לט"ד שהכריע סופית את ההתמודדות ,  21:34 .  וורנר מסר ל-350 יארד ושלושה ט"ד ,  ומשחק זה שכנע את אחרוני הספקנים כי המוסר האלמוני שהגיע משום מקום הוא הדבר האמיתי .  הוא נעזר בעוד משחק של קרוב ל-200 יארדים התקפיים של מרשל פולק  באמצע רצף של ארבעה משחקים עם 100 יארד לפחות על הקרקע .
 עוד שבוע ועוד קרבן מתוך בית המערב :  עוד טרם הספיקה ניו אורלינס להתאושש מהמכה שספגה בסט .  לואיס ,  היה עליה לארח את הראמס בסופרדום .  וורנר ,  כצפוי ,  הרגיש בבית באקלים הממוזג של האולם ,  ומסר לכמעט 350 יארד עם שני ט"ד וחטיפה .  פולק בא  " לעבודה "  עם 210 יארדים התקפיים ושני ט"ד ,  אחד על הקרקע ואחד באוויר .  גם ההגנה תרמה את חלקה עם שלוש חטיפות ושש הפלות ק"ב .  ב-28 בנובמבר 99' ,  לאחר 14 שנות בצורת ,  הבטיחה סט .  לואיס את אליפות בית המערב ,  וקרט וורנר ומרשל פולק הפכו למועמדים העיקריים לתואר השחקן המצטיין של העונה .
 גם בליגה שהחלה להסתגל לעידן השוויון שחזה פיט רוזל והגשים פול טגליאבו ,  היתה הצלחת הראמס משולה לרעידת אדמה .  הגעתה של אטלנטה לסופרבול בעונה הקודמת היתה הפתעה מרעישה ,  אך אטלנטה סיימה במאזן 9:7 בעונה שלפני כן ,  לא 12:4 כמו הראמס ,  וכמובן שאטלנטה לא סבלה מתשע עונות רצופות במאזן שלילי קודם לכן .  גם הצלחתן של שתי הנמושות האחרות ,  טמפה ביי ואריזונה ,  להגיע לפלייאוף בשנים 97' ו-98'  ( בהתאמה )  ,  לא זעזעה את הפרשנים באותה מידה ,  כי שתי הקבוצות האלו לא הפכו בן לילה לקבוצה מס' 1 בליגה ,  אלא השיגו הצלחה צנועה יחסית ;  ואילו הראמס השילו תוך פגרה אחת את  " נשל נחש "  ההפסדים וזינקו היישר למאזן הטוב ביותר ב-NFC .
 עונת 99' של סט .  לואיס הפכה באופן סופי ו"רשמי "  לגרסה המודרנית של אגדת סינדרלה ,  לסמל של תקווה לכל אנדרדוג באשר הוא .  ו"נער הפוסטר "  לתופעה היה כמובן קורט וורנר ,  האיש שהגיע מן  " הכפור "  של אמסטרדם ודה מוין והזריק מנה משולשת של אדרנלין לוורידי הקבוצה הכושלת ביותר בליגה לאורך העשור .  מאלמוניות מוחלטת בראשית ספטמבר קפץ וורנר לכותרות הראשיות ולתכניות הפריים טיים בראשית דצמבר :  המושיע של הראמס .
 אלופי המערב הטריים לא התכוונו לעצור :  עם האוכל בא התיאבון ,  והם היו נחושים להבטיח לקבוצה את המקום הראשון בפלייאוף ,  עם שבוע מנוחה ויתרון ביתיות .  השחקנים ,  שרובם ככולם לא הכירו את טעמו של ניצחון  ( רק טימרמן היה בעל טבעת אליפות )  ,  חשו כבתוך חלום ,  כשהעונה הסנסציונית שעברו מתעלה על כל ציפיותיהם .  הם האמינו ללא פשרות בדרכו של ורמיל ,  האיש האחראי לנס שארע להם ,  כפי שראו זאת ;  ובזכותו האמינו בעצמם והיו בטוחים שיצליחו לנצח את שני המשחקים הנוספים שנדרשו כדי להשיג את המטרה .
 וורנר לא היה זקוק לשיחות מוטיבציה :  רק כשנה וחצי קודם לכן התאמן באמסטרדם ארנה עם ג'ייק דלהום וקיווה לתפוס מקום בסגל הקבוצה כק"ב שלישי .  הוא ניגש לשני המשחקים האלה ,  שניהם בבית ,  באותה גישה קרת רוח ושקטה שאפיינה את פתיחת העונה שלו .  תוך שמונה ימים הוביל את הראמס לניצחונות על הג'איינטס ושיקגו ,  כאשר בשניהם מסר ליותר מ-300 יארד ,  בשניהם הוביל את התקפת הראמס ליותר מ-30 נקודות ,  ובשניהם יחד השיג 5 ט"ד וחטיפה אחת בלבד .  המשחק הראשון ,  נגד הג'איינטס ,  קבע שיא צופים בתולדות הטרנס וורלד דום  מעל 66 אלף .  העיר כולה התאחדה סביב הקבוצה המפתיעה וסביב הק"ב החדש שלה ,  הגיבור הבלתי צפוי שהצטרף לשורת גיבורי העבר  כוכבי הקרדינלס בבייסבול ובפוטבול .  ברחבי העיר ובמידה מסוימת במערב התיכון כולו הפכו קורט וברנדה וורנר לזוג המלכותי .  קורט ,  בהתאם לדרכו ,  ניצל את מעמדו בעיקר להעברת מסרים דתיים ועידוד פעילות צדקה והתנדבות ,  ונמנע כמעט לחלוטין משימוש מסחרי בהצלחתו על המגרש .  מובן כי התנהגות יוצאת דופן זו רק משכה אליו תשומת לב רבה יותר .
 במאזן 2:13 ,  וכשמהקום הראשון בחטיבה מובטח להם ,  העלו הראמס הרכב משני במשחק סיום העונה בפילדלפיה ,  נגד האיגלס הכושלים  ( מאזן 11:5 )  .  וורנר התחלק בעמדתו עם פול ג'סטין המחליף ,  אייזק ברוס לא שיחק כלל ,  ריקי פרול היה הרסיבר המוביל ,  ורוברט הולקומב החליף את מרשל פולק ברוב שלבי המשחק .  הראמס הפסידו וסיימו במאזן 3:13 ,  שיפור של תשעה ניצחונות לעומת שנת 98' .  ההפסד לא הפריע לפולק להפוך לשחקן השני אי פעם שהשיג 1,000 יארד באוויר ועל הקרקע באותה עונה ,  והוא סיים את העונה עם 2,429 יארד בהתקפה  שיא ליגה שלא נשבר עד היום .  רכישתו של פולק הוכיחה עצמה כמהלך המבריק של עונת 99' .  הוא נבחר לשחקן ההתקפה של העונה .
 פולק לא היה כמובן היחיד שקיבל תואר אישי בעקבות העונה המדהימה של הקבוצה .  ורמיל נבחר למאמן העונה ,  קווין קרטר היה מלך הסאקס ,  וקורט וורנר  שבקדם העונה לא היה מוכר אפילו לאוהדי הראמס  נבחר בגיל 28 לשחקן המצטיין של העונה .  עם 41 ט"ד  ( המאזן השני בהיסטוריה באותה עת )  לעומת 13 חטיפות בלבד ,  4,353 יארד ,  65% דיוק ורייטינג 109  נתן וורנר את עונת הבכורה הטובה ביותר בתולדות הליגה בעמדת הק"ב הפותח .  השילוב בין המספרים הבלתי נתפסים ,  ההצלחה הקבוצתית הגדולה ,  ואלמנט ההפתעה שבעצם הגעתו להרכב הפותח הבטיחו לו את תואר ה-MVP .
 הוא הוביל את הראמס למקום הראשון בליגה הן בנקודות  ( 526 )  והן ביארדים  ( יותר מ-6,400 !  )  והפך תוך שבועות ספורים לפניה של הקבוצה ,  אף יותר מהסופרסטאר פולק .  בעונה שבה השיגו הקולטס את המהפך הגדול בהיסטוריה  ( ממאזן 13:3 למאזן 3:13 )  ,  ושושלות ותיקות כמו דנבר ,  קנזס סיטי ,  סן פרנסיסקו וגרין ביי מצאו עצמן מחוץ לפלייאוף ,  היה דווקא וורנר  בגלל סיפור הרקע יוצא הדופן שלו  לסמל עידן השוויון של הפוטבול , " העולם החדש "  שהופיע בעקבות הנהגת תקרת השכר ומעמד השחקן החופשי .
 מונטה קיפין ,  מתאם ההגנה של טמפה ביי ,  הקבוצה מס' 2 בחטיבה ואלופת המרכז ,  סיכם את העונה של וורנר בדרכו הפשוטה והישירה : " הבנאדם לא מסר מסירה רעה אחת כל העונה ",  אמר לפני תחילת הפלייאוף . " אם תראו לי מסירה אחת גרועה שלו אני מתפטר מהתפקיד ".  
אך כפי שהתברר ללא שהיות ,  היתה העונה הסדירה רק המערכה הראשונה ,  והחשובה פחות ,  ב"הצגה הגדולה בתבל ". 
 * בפרק הבא   " ורד בשם אחר "
 
הקרקס של קורט 
" רגל אחת בחוץ ",  חלק ב' ,  פרק א' :  כשעונת 99' נפתחה ,  לכולם היה ברור שוורנר והראמס הם קוריוז .  ואז הכל השתנה

