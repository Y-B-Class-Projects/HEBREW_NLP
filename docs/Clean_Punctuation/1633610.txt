קדימה :  ניר חפץ חרג מסמכותו
חבר הכנסת שלמה מולה דורש מנציב שרות המדינה לחקור את התנהלותו של ראש מטה ההסברה במשרד רה"מ .  לטענת מולה ,  חפץ חרג מתפקידו כשתדרך עיתונאים נגד יושבת ראש האופוזיציה לבני בימי המשבר בקדימה
חבר הכנסת שלמה מולה  ( קדימה )  פנה בתלונה לנציב שירות המדינה שמואל הולנדר על התנהלותו של ראש מטה ההסברה במשרד ראש הממשלה ניר חפץ .  במכתב חריף ששלח בשבוע שעבר מתייחס מולה להתנהלותו של חפץ בשבועיים האחרונים סביב המשבר בקדימה וכן למידע שהגיע אליו לטענתו על המתרחש במטה ההסברה .  חבר הכנסת מולה טוען כי חפץ התערב במשבר פוליטי ותדרך בשבועות האחרונים את התקשורת באינטנסיביות נגד יושבת ראש האופוזיציה ציפי לבני ונגד מפלגת קדימה ,  בצורה שפוגעת באמון הציבור בשירות הציבורי ובנקיון כפיו .  לטענת מולה , " מר חפץ ,  המודע היטב לנהלים המחייבים אותו כמי שנושא בתפקיד ממלכתי ,  הפר ברגל גסה וביודעין את כל האיסורים החלים עליו ,  תקף במלים בוטות מתחרים פוליטיים של ראש הממשלה ולמעשה עבר עבירה חמורה במישור המשמעתי ,  המנהלי והאתי ". 
חבר הכנסת מולה קובל על כך שחפץ עוסק בדברור ראש הממשלה ובתדריכים פוליטיים במקום להתמקד במטה ההסברה הלאומי .  לטענתו ,  ראש הממשלה בנימין נתניהו הדגיש את הצורך בהפרדה בין ראש מטה ההסברה ובין יועץ התקשורת שלו ועל כן מינה לצדו של חפץ את יוסי לוי כיועץ תקשורת בכיר .  לטענת מולה ,  נאסר על חפץ בתכלית האיסור לעסוק בתדרוכים פוליטיים במסגרת תפקידו ,  על פי החלטת הממשלה בנושא מטה ההסברה הלאומי .  עם זאת ,  כותב מולה , " מר חפץ עסק רק בכך ויעידו על כך עשרות עיתונאים ששוחחו עימו בנושא זה .  האם אין לראש מטה ההסברה הלאומי דברים יותר דחופים חשובים וממלכתיים לעסוק בהם מלבד לעלוב בראש האופוזיציה ולהוות קול אדוניו לצרכים הבזויים ביותר ?  "
 בהמשך מתלונן חבר הכנסת מולה על תפקודו בפועל של חפץ במטה ההסברה .  לדבריו ,  חפץ הדיח בפועל את יוסי לוי מתפקידו ,  מה שגורם לכך שמשלם המסים מממן שתי משרות שבעבר היו אחת .  לטענת חבר הכנסת מולה ,  חפץ כלל לא מכנס את מטה ההסברה ולא מעורב בישיבותיו ולמעשה לא ממלא תפקיד זה : " עובדה שההסברה הישראלית ,  יותר מאי פעם ,  נכשלת כישלון חרוץ והלגיטימציה שמקבלת ישראל בעולם היא אפס - אין שילוב כוחות ,  אין עבודה משותפת ,  אין מסרים אחידים ועבודה רבה שהושקעה בעבר יורדת למעשה לטמיון תוך בזבוז כספי ציבור .  זה מה שקורה כאשר ראש המטה עסוק בשיווק תרגילים פוליטיים ". 
חבר הכנסת מולה כותב גם על אי נחת השוררת במסדרונות משרד ראש הממשלה בעקבות החלטתו של חפץ לגייס עובדים מבחוץ שיעבדו תחתיו במקום להשתמש בשירותיהם של עובדי המשרד .  כך למשלה מציין מולה את יאיר קספריוס ,  כתב לשעבר במדור הספורט של ידיעות אחרונות שהועסק כעוזר אישי אך משמש בפועל כנהג .  כמו כן נטען כי חפץ מביא ללשכה עובדים מאגפים ומחלקות אחרים לעבוד עבורו בתפקידי מזכירות ומציין עובדים ממטה ההסברה שמועסקים בתפקידים אלו ,  וכן מוחה על כך שחפץ לא איפשר לדובר לתקשורת זרה מארק רגב למנות עוזרת במקום עוזרת שעזבה ,  מה שפגע בתפקודו .  בסיכום מכתבו דורש חבר הכנסת מולה מנציב שרות המדינה בדיקה מעמיקה של תפקודו של חפץ .
 ראש מערך ההסברה הלאומי ניר חפץ מסר בתגובה לדברים : " צר לי שגורמים פוליטיים תוקפים אותי באופן אישי ללא סיבה מוצדקת על מנת לנגח את ראש הממשלה .  כדי לא לפגוע בכבודו של ח"כ מולה ,  אסתפק באמירה שמכתבו לוקה באי דיוקים רבים .
" לגופו של עניין ,  בהחלטת הממשלה מספר 1936 מיום 8 ביולי 2007 נקבע שראש מערך ההסברה הלאומי ימלא שני תפקידים :  יעמוד בראש מטה ההסברה הלאומי ;  וישמש כיועץ התקשורת של ראש הממשלה .  מאז מינויי לתפקידים אלו על ידי הממשלה ב-14 ביוני 2009 ,  אני עושה כל שביכולתי על מנת לסייע בהסברה ובייעוץ תקשורת לראש הממשלה ולממשלת ישראל במגוון תחומי פעילותם .  אני מבצע את תפקידי בנושאים הקשורים למילוי תפקידו של ראש הממשלה ומקפיד לא להשתתף באירועים פוליטיים פנים מפלגתיים . 
" לאגף התקשורת במשרד ראש הממשלה ,  שבו פועלים בשיתוף פעולה ובמסירות עשרות עובדים מצוינים של שירות המדינה ,  הצטרפו בתקופתי בסך הכול שלושה אנשים מיומנים ומוכשרים :  שניים החליפו עובדים שעזבו מסיבות אישיות  ( עיתונאי ועורך ותיק מונה לראש מערך התקשוב ;  ומזכירת האגף )  והשלישי הוא  " תקן נהג "  שהתווסף לאגף .
 היריעה כאן קצרה מלהכיל את רשימת הפעילויות הענפה של אגף התקשורת וההישגים בששת החודשים הראשונים לכהונתי  הן בתחום מטה ההסברה הלאומי והן בתחום ייעוץ התקשורת לראש הממשלה .  אסתפק רק באזכור אחדים מהם :  ליווי תקשורתי ,  סיוע והכנת פגישותיו של ראש הממשלה בחו"ל ,  לרבות המפגשים עם נשיא ארצות הברית ,  עם ראש ממשלת איטליה ונשיא צרפת ברומא ובפאריס ,  עם נשיא מצרים בקהיר ונסיעת ראש הממשלה לעצרת האו"ם .  טיפול בתקשורת סביב פגישותיו של ראש הממשלה בארץ עם גורמים רבים מכל רחבי העולם .  ליווי תקשורתי של פעילות ראש הממשלה והממשלה בכנסת .  ניהול הפן התקשורתי של ישיבות הממשלה ו-ועדות השרים השונות ,  ליווי וניהול תקשורתי של אירועים מרכזיים דוגמת נאום ראש הממשלה באו"ם ,  הנאום המדיני באוניברסיטת בר-אילן ,  פרסום הקלטת של גלעד שליט ועוד ". 
מנציבות שירות המדינה נמסר בתגובה כי התלונה נשלחה כמקובל להתייחסותו של ניר חפץ .
 
קדימה :  ניר חפץ חרג מסמכותו
חבר הכנסת שלמה מולה דורש מנציב שרות המדינה לחקור את התנהלותו של ראש מטה ההסברה במשרד רה"מ .  לטענת מולה ,  חפץ חרג מתפקידו כשתדרך עיתונאים נגד יושבת ראש האופוזיציה לבני בימי המשבר בקדימה

