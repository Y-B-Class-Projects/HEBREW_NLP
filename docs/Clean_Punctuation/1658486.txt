הרשעים והתמימים נפגשים בשוק ההון 
BenchMarker
חכם פסח 2009 - והבורסה של תל אביב מרקדת סביב השיא שקבעה לפני שנתיים וחצי שלה ,  מהססת אם לפרוץ קדימה או להמשיך לדשדש סביבו .  לשאלה איך תיראה 2010 אין תשובה ,  וגם אם האווירה בשוק ההון אופטימית ,  קשה לקרוא לה אופוריה .  על רקע זה ,  העלאת הריבית בערב החג על ידי אחד האנשים היותר חכמים בסביבה - הנגיד סטנלי פישר - הפתיעה .  לא צריך להתרגש מהעלאת הריבית ברבע אחוז .  ברמה של 1.5% ,  מדובר עדיין בעולם של ריביות נמוכות ,  ולא במדיניות מוניטרית מרסנת או חונקת ,  אבל היה כאן מסר חד של החכם המקומי למשקיעים :  זהירות .  שנה וחצי אחרי שהשווקים עמדו מול תסריט אפוקליפטי ,  כשכלכלות ותיקות לא בטוחות באשר ליציבותן ,  ראוי לחגוג ליל סדר יקי ושמרני ,  להחזיק את הסוסים ולנקוט מדיניות קמצנית .  רשע חגיגת שכר המנהלים של 2009 צורמת במיוחד - הרבה יותר מבכל שנה קודמת .  היא צורמת משום ש-2009 נראית כפורחת הרבה בזכות ההפסדים הגדולים של 2008 .  רווחי העתק של החברות נובעים במידה רבה משיערוכים חשבונאיים שאינם משקפים תזרים ממשי .  מנהלי החברות הציבוריות לא שילמו מכיסם למשקיעים על הפסדי 2008 אבל גוזרים את הקופון על רווחי 2009 במלואם - גם כשאלו לא מכסים את ההפסדים הקודמים .  החגיגה זועקת לשמים במקרים של חברות שהגיעו להסדרי חוב השנה ,  ועתידן עדיין אינו ברור ,  ובכל זאת בכיריהן נהנים מעלויות שכר של עשרות מיליוני שקלים - שכל שקל מתוכם עשוי היה להיות בעל משמעות להחזר החובות לבעלי האג"ח .  כך בכירי אפריקה ישראל ,  שהגיעה השנה להסדר חוב תוך מאבק נואש מול מנהלי הפנסיה של הציבור ,  סיימו את השנה עם עלות שכר שהסתכמה ב-20 מיליון שקל .  בכירי החברה לישראל ,  שהפרו גם הם את התנאים המקוריים של החזר החוב לבעלי האג"ח של החברה הבת צים ,  סיימו את השנה עם עלויות שכר של יותר מ-30 מיליון שקל .  סקורפיו נדל"ן נמצאת גם היא בימים אלו בהסדר חוב מול המשקיעים ,  ועלות שכרם של בכיריה הסתכמה ב-14 מיליון שקל .  שאינו יודע לשאול הרשעים לא היו מצליחים לעשות את מלאכתם ולגזור את הקופונים לביתם אילולא היו נתקלים מולם בתמימים - ובאלה שאינם יודעים לשאול .  ועדת חודק מנסה לטפל באותם מנהלי כספי ציבור בישראל שאינם יודעים לשאול .  אלה אינם יודעים להטריד את המגייסים בשוק ההון הישראלי בקטנות כגון שיעבוד ,  בטוחות והתניות פיננסיות ,  ולהטריד את עצמם בטרדות יומיום כגון ניתוח יכולת החזר חוב .  מי שמוחם ריק עוד יותר משאלות הם חברי הדירקטוריונים של החברות ,  אותם דירקטוריונים המאשרים את גיוס החוב מהציבור ואת תנאי השכר למנהלים השכירים החורגים הרחק מגבולות הטעם הטוב - גם במקרים שבהם מדובר בחברות שאין בכיסן די כסף כדי להחזיר חובות לבעלי האג"ח שלהן .  תם אבל מי שמקיימים את אלה שאינם יודעים לשאול ואת הרשעים היו ונותרו התמימים של שוק ההון - המשקיעים הפשוטים .  בין אם מדובר בשכירים פשוטים המשקיעים באג"ח של חברות דרך קרנות הפנסיה שלהם - כדי לשלם את עלויות השכר של בכירי מנפיקות האג"ח ;  בשכירים מעט יותר אמידים המבצעים אותה השקעה דרך קופות הגמל ;  או בחיילים משוחררים ונהגי מוניות המהמרים על מניה חמה בבורסה של תל אביב ומאמינים שדרכה ישיגו את המכה - התמימים של שוק ההון נותרים אותם תמימים .  הם נכנסים לבורסה בקרבת השיא שלה ,  יוצאים ממנה באזור השפל ,  וממשיכים לפרנס את אלו שמעליהם בשרשרת המזון של שוק ההון .
 
הרשעים והתמימים נפגשים בשוק ההון 
BenchMarker

