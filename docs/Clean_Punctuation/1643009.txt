השקה :  ב.מ.וו סדרה 5 .  איך שפרופלור מסתובב
היצרנית הבווארית מביאה אותנו עד פורטוגל כדי שנוכל להתרשם ממכוניתה החדשה והחשובה ביותר .  האם היא עדיין מכונית לנהג ? 
וידאו :  יצרן
רגעים לאחר הנחיתה בשדה התעופה של ליסבון ,  שתי עלמות חן צהובות שיער עם שלט לבן וקטן שעליו מתנוסס סמל הפרופלור של ב.מ.וו מקדמות את פני ומובילות אותי אל היציאה .  שם ,  מחכה לי ב.מ.וו סדרה 5 ,  אבל קצת אחרת .  כזו עם צללית ענקית ודלת חמישית היכן שהייתם מצפים לראות פתח לתא מטען .  כן ,  זו ה-GT החדשה - הגרסה השימושית שהקדימה את זו הפופולארית ביותר ,  הסדרה 5 סדאן .
 מעט בניגוד לכללי הנימוס ,  נציגות החברה הן אלה שפותחות לי את הדלת אל המושב האחורי ונהג מקצועי מוביל אותנו אל מתחם החברה שהוקם במרכז העיר ליסבון לשם חשיפתה של הסדרה 5 החדשה .  למרות הנסיעה הקצרה ,  אני מרגיש יותר מבבית שם מאחור ,  כי אפילו את סלון ביתי לא מפארים עור בכל פינה ,  תאורה אישית מתוחכמת וכאלה כורסאות מפנקות שמתכווננות לכל זווית .
 אחרי הקדימון המפנק ,  את הדלת שוב פותחת עלמה בלונדינית שהפעם קצת משתדלת לחייך כי ניכר על פניה שהגשם הכבד מעיק עליה .  במתחם הוחנו המוני סדרה 5 החדשה עבור העיתונאים .  אלה צבועות בשני גווני אפור משעממים ,  בטח שביום הסגרירי הזה ,  אבל אלה שני הצבעים הנפוצים ביותר של מכוניות ב.מ.וו וממילא קשה לדמיין אותה בצבעים נועזים כמו אדום או צהוב למשל .
 כדי לפאר את מעמד ההשקה וכדי לחזק את חשיבות המסורת ,  ממול מכוניות הדור השישי החדשות ,  הוחנו חמשת הדורות הקודמים ,  אחרי שנשלפו מההאנגר הסודי במינכן ,  שם מאוחסנות כמעט כל המכוניות שיוצרו ובכמות מכובדת .  נציגות הדורות הישנים ,  מאז שנת 1972 הגיעו ל-5.5 מיליון לקוחות .
 אז אחרי כל ההקדמה הזו ,  קיבלתי מפתחות ויאללה לגשם .
 פתיחת הדלת הראשונה תעשה 'וואו' לכל אחד שלא מורגל במכוניות מפוארות ,  אבל לא צפויה לעורר יותר מדי רגשות אצל מי שכבר ביקר בסדרה 5 ,  לפחות מהדור הקודם .  הארכיטקטורה הכללית של הקבינה נראית מוכרת מאוד ואולי מדי ,  ורק לאחר ההרצאה הקצרה שהעניק לנו המעצב שלה ,  אפשר לשים את האצבע על כמה פרטים קטנים שהשתנו שם כמו פסי העץ והכרום שמקיפים את תא הנוסעים ועל מה שהחפיפה בנקודות החיבור שלהם אמורה לעורר אצל המתבונן .
 רגע לפני הנסיעה ,  עוד הספקתי לקבל הדרכה קצרה ממנהל המוצר של הסדרה 5 בב.מ.וו וגם אז אפשר להבין עד כמה טכנולוגיה נדחקה פנימה .  מה לא היה שם ?  שום דבר ,  הכל בפנים ,  כאילו מדובר במעבורת חלל שעוד שניה יוצאת למשימה של שלוש שנים במאדים .  מבקרת שיוט אקטיבית מופעלת רדאר ,  דרך מערכת ניווט מתוחכמת ,  מערכת שמע היסטרית שקוראת הכל ,  גם פיתה עם חומוס ,  מתלים נשלטים אלקטרונית ,  ארבעה מצבי נהיגה לבחירת הנהג ,  חישני חניה וחניה אוטומטית ,  צילום סביבת הרכב ,  מערכת ה-iDrive ,  מערכת ראיית לילה שגם מזהה הולכי רגל  ( פרי פיתוח מוביל-איי הישראלית )  ,  התראת סטייה מנתיב וכלה בתריסים חשמליים בתוך הגריל כדי להשפיע על צריכת הדלק .  כל זה אומר ,  שגם אנחנו המורגלים לפגוש את החידושים האלה על בסיס יומי ,  היינו זקוקים לכמה שעות של תרגול כדי לתפעל רק חלק מהגאדג'טים כראוי .
 אחרי כל אלה ,  נציג ב.מ.וו מספר גם כי בדור זה הותקנה מערכת ההיגוי האקטיבית החדשה של ב.מ.וו שמפעילה גם את הגלגלים האחוריים ומפנה אותם ב-2.5 מעלות נגד כיון הגלגלים הקדמיים מתחת ל-60 קמ"ש ובערך דומה מעל ל-60 קמ"ש כדי לשפר את תגובת המכונית לפניות .  בנוסף לכך ,  אל המנועים החדשים והשימוש הנרחב באלומיניום  ( דלתות ,  כנפיים ומכסה מנוע )  כחלק מהדיאטה הכללית ,  מצטרפת תיבת הילוכים חדשה עם לא פחות משמונה הילוכים .  האם זו תשובה לתיבות מבית לקסוס ?  אולי ,  אבל לא מדברים על זה .
 פורטוגל לא נחשבת לאחת המדינות העשירות באירופה ,  אלא למעשה ,  לאחת העניות שבהן וזה מסביר מדוע גם הכבישים שלה שלמרות שלא נראים כמו אלה במערב אירופה ,  עדיין מצליחים להיות טובים משלנו .  חלק מרחובותיה של ליסבון אף מרוצפים בלבנים ,  ממש כמו בפריס ,  אבל שום דבר ממה שהיה לפורטוגזים להניח על הכביש ,  לא באמת מפריע .
 ה-5 החדשה מצוידת במתלים קונבנציונליים  ( עצמות עצה כפולות מלפנים ,  רב חיבורי מאחור )  אך מבוקרי מחשב שמציעים לנהג ארבע רמות שיכוך  ( קומפורט ,  נורמל ,  ספורט וספורט פלוס )  על ידי שליטה בתנועת השמן שבבולמי הזעזועים .  בתחילה ,  במהירויות עירוניות ,  קשה לחוש בהבדלים של ממש ,  שכן המתלים בולעים הכל .  ממש הכל ובכל מצב .  רק מאוחר יותר ,  כאשר יצאנו מהעיר ,  ההבדלים נעשו מוחשיים יותר - מצב הקומפורט הופך אותה לאחת המכוניות הנוחות ביותר על הגלובוס .  כזו שמאפשרת לכם לראות את השיבושים על הכביש מגיעים מלפנים וחולפים מאחור מבלי להרגיש בהם כלל .  טיפוס מעלה במצבים מקשיח את בולמי הזעזועים ועם העלייה אפשר להרגיש את העסק מתקשח ואת הכביש מוחשי יותר .  אולם ,  גם במצב הספורטיבי ביותר  ( ספורט פלוס )  היא שומרת על רמת נוחות מעוררת התפעלות .
 השיוט הארוך בכביש האגרה מקומי מאפשר לנו לרדת גם לעומקם של המושבים .  בקצרה נספר לכם שאלה מרגישים מצוין ובהרחבה נספר לכם שבזכות הכוונון החשמלי שלהם ,  יהיה קשה לחשוב אחרת עליהם .  הם רכים בדיוק במידה כדי לפנק ,  אבל לא יותר מדי כדי לא לטעות ולחשוב שמדובר כאן בכורסת טלוויזיה .  התפעול החשמלי מאפשר לנהג להתאים את המושב הכי קרוב לאופטימל עם זווית המשענת ,  זווית הבסיס ,  חיזוק תמיכת הגב התחתון ושינוי נקודות הלחיצה ,  נהגים גבוהים יוכלו להאריך את בסיס המושב ולכוונן את חציה העליון של המשענת ואפילו לנפח את תמיכות הצד .  נפלא .  גם אחרי שעות של נהיגה ,  שום חלק בגוף לא כאב ולא הורגש צורך לחלץ עצמות .
 מאחור ,  המושב אמנם אינו מתכוונן ,  אבל שומר על אותה רמת נוחות ותמיכה ומוסיף המון מרחב לברכיים - הודות לצמיחה של 8 סנטימטרים שלמים בבסיס הגלגלים ,  מה שמציב אותה בראש קבוצתה עם 296.8 סנטימטרים .  כל זה בזמן שאורכה הכללי צמח בשישה בלבד לעומת הדור היוצא .  
בסעיף השימושיות נוכל לספר לכם על תא כפפות בינוני בנפחו ,  על תא קטן בין המושבים שמיועד בעיקר לאחסנת נגני מוסיקה ,  על תאים צנועים בדלתות ותא מטען נדיב בליטרים עם נפח של 520 ליטר ,  אך הוא מעט צר ועמוק .
 גם בדור זה ,  היצע המנועים של הסדרה 5 החדשה יהיה גדול עם שלל מנועי דיזל ובנזין בטווח הספקים רחב מאוד כדי להתאים לכל טעם וכיס .  לרגל ההשקה ,  בחרו המארחים להסתפק בשתי גרסאות בלבד מתוכן ,  ב-i535 הבנזינית וב-d530 הדיזלית .
 הראשונה מקבלת למעשה את מנוע ה-3.0 ליטר טורבו החדש של ב.מ.וו אותו פגשנו קודם בסדרה 3  ( i335 )  ואחרות וכעת מנוע זה מוצע גם בסדרה 5 החדשה .  מנוע זה משלב כאמור מגדשי טורבו עם הזרקת דלק ישירה ואת טכנולוגיית ה'ולווטרוניק' כדי לשלוט על השסתומים בראש המנוע ויחד הם תורמים להספק של 306 כ"ס ב-5,800 סל"ד ול-40.7 קג"מ הזמין בכל התחום שבין 1,200 ל-5,000 סל"ד .  יחד עם תיבת השמונה הילוכים ,  הנייר מספר על ביצועים נאים מאוד של 6.1 שניות מעמידה ל-100 קמ"ש ומהירות מרבית מוגבלת אלקטרונית ל-250 קמ"ש .
 התרגום של נתונים אלה על הכביש חושף בפנינו יחידת כוח מאוד גמישה ,  כזו שאוספת כוחה מסל"ד שמנועים אחרים עדיין ישנים בו .  גם התיבה מרובת ההילוכים מאוד הולמת את מנוע זה עם יחסי העברה מעט ארוכים לטובת החיסכון בדלק ,  כשההילוך האחרון  ( שמיני )  מציב את המנוע מתחת ל-1,500 סל"ד בשיוט במהירות של 100 קמ"ש .  התוצאה היא התנהלות חרישית מאוד מצד המנוע וחסרת מאמץ כמעט כאשר דורשים ממנה לפתוח מבערים ולצאת לעקיפה .  כוח לא ממש יחסר שם ,  בטח לא כשהוא מגיע באופן מדוייק וליניארי במעלה הסל"ד ,  ללא פרצי כוח או השהיית טורבו כל שהיא .  מנגד ,  גם כשמדביקים את הדוושה הימנית לשטיח ,  התיבה ממהרת להקפיץ שלושה ואפילו ארבעה הילוכים מטה כדי להאיץ את הבווארית הזו ,  אך גם חושפת הססנות קלה בהעברות ההילוכים ומעט יותר עידון בפעולה היה הולם כאן יותר .
 אלמלא שמענו את גרסת הדיזל מתקתקת רגע לפני שנמסרה לנו ,  קשה היה לדעת במהלך הנסיעה שעברנו לזוללת סולר .  בעוד רעש המנוע מוחשי מאוד מחוץ לתא הנוסעים ,  בתוכו לא שומעים דבר ורק מד הסל"ד שמודיע על סיום החגיגה מתחת ל-5,000 סל"ד מסגיר את הרגלי השתייה שלה .  באמתחתה 245 סוסים שמנוצלים במלואם ב-4,000 סל"ד וכן 55 קג"מ הזמין החל מ-1,750 ועד 3,000 סל"ד .
 הנהיגה בה מזכירה לנו מדוע אנחנו כל כך אוהבים מנועי דיזל ,  אבל גם את חוסר ההבנה מדוע אתם ,  הצרכנים הישראלים מעדיפים להשאיר את יחידות הכוח היעילות האלה לנהגי המוניות בלבד .  מנוע הדיזל של הסדרה 5 מרגיש חלק מאוד וממש נעים לשימוש .  גם מספרי התאוצות בדף הנתונים לא מעידים על חולשה לעומת גרסת הבנזין עם 6.3 שניות בלבד בהאצה הקלאסית מעמידה ל-100 קמ"ש  ( 0.2 שנייה יותר מגרסת הבנזין )  ומהירות מרבית שגם כאן מוגבלת ל-250 קמ"ש .
 מבדקי צריכת דלק מדוייקים לא יכולנו לבצע כאן ,  אבל בהסתמך על מחשבי הדרך של שתי המכוניות ,  גרסת הבנזין לגמה ליטר דלק לכל שבעה קילומטרים ואילו גרסת הדיזל הוסיפה שני קילומטרים לכל ליטר  ( 9 ק"מ לליטר )  בממוצע ועם דוושה ברצפה בהמון הזדמנויות .
 בגמר הקטע המהיר על האטוטסטרדה ,  שבו גילינו עד כמה הגרמנייה הזו יודעת לטפל באספלט ולבלוע אותו תחתיה ,  הגענו אל ההרים המקיפים את ליסבון והכביש המסולסל שמטפס בעקבותיהם .  קטע נהיגה טריקי למדי ,  עם תעלה במקום שול ימני ,  פניות עיוורות ומעט מאוד מרווח ביטחון .  שם גם נערך אחר מהסטייג'ים בראלי פורטוגל ,  לפני שבוטל בשנות השמונים בעקבות תאונה קטלנית של אחד הנהגים .
 למרות פוטנציאל ההנאה ,  בשל הערפל הכבד ששרר במקום והגביל את הראות לפנים לכעשרים מטרים במקרה הטוב או עד קצה מכסה המנוע במקרה הרע ,  לנהוג שם באמת לא היה אפשר .  אז בצמוד לאחד המצפים שאמור להעניק נוף פנורמי לכל עמק ליסבון  ( כשאין ערפל )  עצרנו כדי להתבונן ב-5 הזו קצת יותר לעומק .
 אם נאמר לכם שהדור השישי נראה טוב ,  וודאי תסכימו איתנו שזו לא חכמה גדולה - הדור החמישי הקודם היה אחד היפים פחות בסדרה הזו ואת האצבע המאשימה אפשר להפנות רק אל כריס באנגל שעיצב אותה ובינתיים כבר לא עובד בב.מ.וו .  ובכל זאת ,  ה-5 החדשה מפוצצת בסטייל ועמוסה באגו עם מראה מלוטש מחד המדגיש את החדשנות ומאידך ,  שומר על המסורת וכל אחד שיראה אותה ,  לא יטעה בשיוכה המשפחתי .
 הדמיון לסדרה 7 הבכירה אינו מקרי ומלבד השימוש בחלקים רבים מהפלטפורמה ,  גם אי אלו סממני עיצוב עברו אליה .  מכסה המנוע לובש 'קפלי כוח'  ( כך קוראים לזה בב.מ.וו )  מדורגים ,  גריל הכליות הובלט קדימה והונמך מעט מקו הפנסים ,  קימור אגרסיבי יוצא מהכנף הקדמית ומגיע עד הפנסים האחוריים ואלה האחרונים הותקנו בזווית מעט יותר חדה .  גם קו הסיום של החלונות האחוריים שונה ולדברי המעצב ,  כופף בזווית הכי קיצונית במכוניות ב.מ.וו .
 כל השינויים הקטנים האלה נאספים למראה ,  מכובד ,  כבד ,  יוקרתי והרבה יותר מוצלח מבעבר .
 בשנים האחרונות ,  כך מסתבר ,  הנהג כבר לא במרכז החשיבה במהלך תכנון המכונית וברוב המוחץ של המכוניות החדשות בהן נהגנו ,  גילינו ששיטת תכנון זו נעשתה לאופנה של ממש בקרב היצרניות .  ומשום שלא באנו על סיפוקנו לגמרי ביום הנהיגה הראשון ,  שמחנו לגלות שהמארחים דאגו לשכור את מסלול המירוצים המקומי  ( אסטוריל )  כדי לאפשר לנו להרגיש את יכולותיה וגם קצת ליהנות ,  אם אפשר .
 אז אחרי תדריך בטיחות קצר שעיקרו היה להיזהר מפניה מספר 3 שכבר גבתה קורבנות ,  אני עולה לשתי הקפות בליווי המכונית הקוצבת שמאחורי ההגה שלה אדוארדו ,  אחד מנהגי הפורמולה 1 של קבוצת ב.מ.וו לשעבר .  לפני היציאה לדרך ,  אני מעביר את ידית ההילוכים למצב ספורט ,  לוחץ על מתג בורר מצבי הנהיגה והמתלים ומעביר אותו למצב הקיצוני ביותר ,  ספורט פלוס .  מצב שבו תגובת המנוע מקצינה לנוכח הלחיצה על הדוושה ,  המתלים מוקשחים כדי לשמור תחת בקרה מקסימלית את זוויות הגלגול שמתעוררות תחת עומסי הפניות ויוצאים לדרך .
 הקפה ראשונה נעשית במהירות איטית מאוד ובה אדוארדו מראה את קווי הפניה הנכונים במסלול הלא מוכר לי ,  מסמן את נקודות הבלימה ודוקר את שיאי הסיבובים ונקודות היציאה .  בהקפה השניה הוא מעלה את הקצב מספיק כדי שנתקשה להשיג אותו ולקראת ההקפות הבאות הוא חומק לתוך הפיטס ומשאיר אותנו לבד על המסלול .
 למרות החוויה העצומה ,  נהיגה על המסלול שונה מאוד מזו שעל הכביש הציבורי .  בזה האחרון לא רק שאי אפשר לדחוק את המכונית עד לקצה גבולות יכולותיה ,  אלא אנחנו מרוכזים בעוד 1,000 תחושות ואירועים אחרים .  ולכן ,  על המסלול כל מכונית תרגיש מעט שונה מאשר הרגע שבו נהגנו בה על גבי הכביש הציבורי .
 עם הידיעה הזו אנחנו מתחילים לתקוף סיבוב אחרי סיבוב כאשר ההקפה הראשונה עדיין מהוססת משהו .  מאוחר יותר המהירות עולה ,  הבלימות מאוחרות וההאצות מוקדמות ,  כשמהקפה להקפה גם הקוים הנכונים נלמדים .  רק מה ,  3 הקפות מהירות בלבד הקצו לנו ,  עם עוד הקפת קירור אחת ,  אז כך שגם הפעם נותרנו לא מסופקים לגמרי .
 אז מה נספר לכם שנהנינו ?  כן ,  היה מאוד מהנה לנהוג על המסלול הטכני והמאתגר ,  אבל גם קצת מאכזב ,  שכן נהיגה זו השאירה בפינו טעם מעט שונה מהמצופה מהסדרה 5 החדשה .  היא אמנם מציעה היגוי חד ומדויק ,  אבל מעט מאוד ,  עד מעט מדי אינפורמציה עוברת לידי הנהג דרך ההגה ,  גם במצבי נהיגה קיצונית ואת התחושות האמיתיות מהנהיגה מקבלים דרך הישבן בלבד .
 בנוסף לכך ,  די הצטערנו לגלות בשלדתה כיול שונה מבעבר עם נטייה ברורה לתת היגוי שמאיים להרחיב כל פניה אליה נכנסים ,  כמעט כמו רוב מכוניות ההנעה הקדמית שקיימות בשוק .  גם הרפיות מדוושת הדלק בשיאי הפניה לא סייעו בהכנסת האף או לשחרור קל של החלק האחורי ,  אלא רק בלימות של ממש לעומק הפניה וחזרה מוקדמת לגז אפשרו לחלק האחורי לפסוע סנטימטרים ספורים לפני שבקרת האחיזה חיסלה כל אפשרות לחגיגה .  
האם ב.מ.וו כבר פחות פונה לנהג מבעבר ?  האצבעות על המקלדת ממש רועדות כשרושמים משפט שכזה ,  אבל נראה שזו אכן המציאות ,  לפחות עד שנוכל להתרשם ממנה לפרק זמן ארוך יותר במבחן המקומי שנערוך לה .  ב.מ.וו היא וודאי לא הראשונה שבוחרת לפנות לכיוון חדש זה ,  אבל קיווינו שלפחות היא תשמור על הגחלת ועל החיוך אצל הנהגים .
 הסדרה 5 חדשה תגיע לישראל כבר בסוף חודש פברואר במגוון גרסאות ,  שככל הנראה אף אחת מהן לא תהיה גרסת הדיזל שכה אהבנו .  אז חדוות נהיגה לא ממש מצאנו בה ומעט התאכזבנו ,  אבל עדיין מדובר באחת המכוניות היוקרתיות הנוחות ביותר שכסף יכול לקנות ובמדינה כמו ישראל ,  עם הכבישים שלנו וההבנה המוטורית המקומית ,  אין לנו ספק שמרבית לקוחות ה-5 הקודמת יתאהבו בה עד מעל לראש ולא יבינו כלל על מה המהומה - כן פונה לנהג ,  לא פונה לנהג ..  .  הכל תלוי בנהג .
 עכשיו ,  אחרי שהגיע לישראל ה-E קלאס החדשה של מרצדס ובקרוב גם ננהג באודי A6 החדשה ,  קרב היוקרה יתעורר מחדש וירים את גובה הלהבות בין המותגים .  מי מבינהן תהיה טובה יותר ?  זאת נדע רק לאחר שנוכל לנהוג בכולן יחד .
 ואה רגע ,  מה לגבי ה-M5 ,  האחות הפראית של הסדרה 5 העממית ?  למרות סדרת הקושיות שהעלינו בפני המארחים ,  כמו מועד חשיפתה ובחירת המנוע שישכון בחזיתה  ( V10 או V8 כפול מגדשים ?  )  ,  התשובות שקיבלנו היו ,  כי עוד חזון למועד וכי מהנדסי חטיבת ה-M לא משתפים אותם בהחלטותיהם וגם אם כן היה מידע כל שהו ,  כמובן שאסור היה להם לחשוף ממנו ולו פסיק אחד .  אז נצטרך להמתין בסבלנות .
 
השקה :  ב.מ.וו סדרה 5 .  איך שפרופלור מסתובב
היצרנית הבווארית מביאה אותנו עד פורטוגל כדי שנוכל להתרשם ממכוניתה החדשה והחשובה ביותר .  האם היא עדיין מכונית לנהג ? 

