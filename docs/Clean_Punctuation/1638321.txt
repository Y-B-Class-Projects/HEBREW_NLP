ירושלים של זהב בשווייץ
בסוף השבוע האחרון הגיעו לשיא האירועיים החברתיים בפסגה הכלכלית בדאבוס ,  וכך גם ארוחת השבת של הקהילה היהודית היתה גם היא גדולה יותר מבעבר .  כולם הגיעו .
 אף שהודעה רשמית על כך מעולם לא פורסמה ,  כל באי כנס הפורום הכלכלי העולמי בדאבוס שבשווייץ הסכימו :  בכינוס הפעם היו יותר משתתפים מאי פעם ,  הצפיפות היתה רבה ,  קשה היה למצוא מקום ישיבה ,  והקלישאה הנפוצה ביותר היתה  " אני יכול לעשות כסף מהשכרת הכיסא שלי ".  
בסוף השבוע הגיעו האירועים החברתיים לשיא .  ארוחת השבת של הקהילה היהודית בקרב באי הכנס היתה גם היא גדולה יותר מבעבר .  בין 200 האורחים ישבו בשולחנות הראשונים הנשיא שמעון פרס ,  נגיד בנק ישראל סטנלי פישר ואשתו רודה ,  המשקיע יוסי ורדי ואשתו תלמה ,  מייסד קרן ההשקעות קרלייל דיוויד רובינשטיין ,  הכלכלן נוריאל רוביני ,  יעקב פרנקל ואלי ויזל .  
גם גליה ויהושע מאור ישבו בארוחה ,  אבל באחד השולחנות האחוריים .  פישר עשוי להידרש להכריע בסוגיית הבעלות והשליטה בבנק לאומי ,  אף שבסביבת הבנק אומרים שאין לו ,  נכון לעכשיו ,  אמירה בנושא .  
הארוחה עצמה התנהלה על פי התסריט הכמעט קבוע :  ויזל פתח בשירה בציבור ;  פרנקל ,  אולי ותיק המשתתפים ,  שבא לדאבוס בפעם ה-25 ברציפות ,  קידש על היין ;  ובעת הארוחה פרס נאם .  פרס אמר כי  " יהודי הוא זה שאף פעם אינו שבע רצון "  והוסיף בחיוך כי  " משה רבנו ירד מהר סיני עם לוחות הברית ,  וגילה שאחיו אהרן בנה בורסה ".  
מסמר ארוחת השבת היתה רנדי צוקרברג ,  אחותו של מייסד פייסבוק מארק צוקרברג ,  אשר שרה לאורחים את  " ירושלים של זהב "  בעברית מפתיעה לטובה ,  כאשר היא קוראת את המלים מתוך מכשיר הבלאקברי שלה .  צוקרברג כה התלהבה מהשירה עד שהמשיכה עם שיר עם אמריקאי ואמרה כי החוויה  " טובה יותר מהחתונה שלי ".  
אורחים נוספים בכנס ובארוחת השבת היו יאיר גולדפינגר ,  שנבחר לאחד  " המנהיגים הצעירים "  של הארגון ,  זהר לבקוביץ מחברת אמובי שנבחר למעגל  " חלוצי הטכנולוגיה "  והרבה בפגישות עם בכירים ,  אבי שכטר מחברת פרינג והעיתונאית האמריקאית המשפיעה לאלי ווימות .  גם מנכ"ל אמדוקס דב בהרב הגיע לכנס ,  ואף ישב כמה שעות עם מנהלי חברת אורקל ,  בדרך כלל מתחרה גדולה שלו .
 
ירושלים של זהב בשווייץ
בסוף השבוע האחרון הגיעו לשיא האירועיים החברתיים בפסגה הכלכלית בדאבוס ,  וכך גם ארוחת השבת של הקהילה היהודית היתה גם היא גדולה יותר מבעבר .  כולם הגיעו .
 
