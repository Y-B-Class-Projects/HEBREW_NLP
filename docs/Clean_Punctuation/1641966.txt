מתגברים על הבאזז
השירות החדש של גוגל - Buzz ,  הוא לא אויב הפרטיות וגם לא המשיח המקוון .  מה הוא כן ?  זו כבר שאלה קשה יותר
על פניו ,  Buzz של גוגל הוא מיזם מגניב להפליא .  כמו פייסבוק ,  רק בלי הבלאגן .  כמו טוויטר ,  רק בלי מגבלות התווים ועם היכולת לנתב הודעות לקבוצות מסויימות .  זאת ,  ועוד כמה שכבות ,  דוגמת שירותים מבוססי מיקום ,  שיכולים להראות לכם אילו  " באזזים "  נכתבו מהמסעדה אליה אתם מתכוונים ללכת ומאפשרים לכם להכיר אנשים חדשים ומעניינים שנמצאים בסביבתכם .  
על פניו ,  Buzz של גוגל הוא מיזם מפחיד .  החברה שיודעת מה אנחנו מחפשים ועם מי אנחנו מדברים ,  עומדת לדעת גם באילו מקומות אנחנו מבקרים בדרך קבע ,  מאילו חנויות אנחנו קונים ומה אנחנו עושים בכל שעות היום .
 המציאות ,  עם זאת ,  מעט יותר מורכבת .
 נתחיל מהחשש המתבקש מכך שלגוגל יהיה יותר מדי מידע עליכם .  ובכן ,  אתם לא באמת מעניינים את גוגל .  לא כאנשים ,  לפחות .  מבחינת החברה ,  אתם ארנק עם עיניים ,  והדרך שלה להרוויח היא להציג לכם את הפרסומות הכי יעילות ,  הכי משפיעות עבורכם .  זה משהו שאתם ,  תיאורטית ,  אמורים לרצות ,  בהנחה ואתם מכירים בכך שפרסומת היא לא הרוע האולטימטיבי  יש לה ערך עבורכם ,  כצרכנים .  אז ככל שהחברה מכירה אתכם יותר טוב ,  היא תדע לתפור לכם את הפרסומות הכי רלוונטיות .
 גוף כמו גוגל הוא לא  " טוב "  או  " מרושע ",  כי אם אינטרסנטי .  ומה הוא כבר יעשה עם המידע שלכם ?  למכור אותו לשירותי ביון זרים אי אפשר ,  כי מישהו יגלה ואז אנשים יפסיקו להשתמש בשירות ובכירי החברה יילכו לכלא ;  לסחוט אתכם ישירות אי אפשר ,  כי זה גם לא חוקי וגם ידלוף ;  מה שנשאר זה באמת לפלח פרסומות .  
תסריט האימים התיאורטי שכן מתקבל על הדעת הוא שהמידע ייגנב ,  וישמש לפילוח קצת יותר זדוני מסתם הצגת פרסומות .  כאן זה כבר עניין של אמון  בגוגל טוענים כי הם מגנים על מסד הנתונים הזה ולא מקשרים בין היישות בה אתם מזוהים לבין זהותכם ה"אמיתית ".  כשגורל החברה תלוי בזה  וכמה באמת אנשים ישתמשו בגוגל אם יידעו שמישהו עלול לגנוב את המידע שיש לה עליכם  ניתן להאמין שהרצון של גוגל לשרוד יגרום לכך שהמידע הזה יאובטח כראוי .
 גוגל לא נכנסת כאן לתחום חדש ולא מוכר .  טוויטר ופייסבוק מציעות כבר שנים את היכולת להתעדכן במעשי חבריכם בקלות ונוחות ,  ויש שיאמרו כי גם שני שירותים כאלה ,  אחריהם צריך לעקוב ,  הם יותר מדי .  זרם המידע החברתי הבלתי פוסק יכול להעיק ,  והתחושה התמידית שאם לא תתעדכנו אז תפספסו את מה שקורה ותפסיקו להיות  " בעניינים "  כבר מזמן לא מספיק חזקה כדי לגרום לאנשים לבזבז שעות בכל יום על העדכונים .  
הערך המוסף שבשירותים חברתיים הוא מה שקובע כיום .  פייסבוק ,  מעבר להיותו רשת חברתית ,  הוא גם פלטפורמת משחקים ומערכת לקידום אירועים ;  טוויטר הוא אחד מאתרי החדשות המובילים בעולם ,  שאף עולה על חלק מהידיעות לפני הסוכנויות .  
ומה עם באזז ?  מוקדם לדעת .  בגוגל יורים לכמה כיוונים שונים :  פלטפורמת הודעות מיידיות שמשלימה את הג'ימייל ,  רשת מיקרו-בלוגינג נוחה ,  רשת חברתית מבוססת מיקום .  איזה מהם יתפוס ,  אם בכלל ,  נראה בחודשים הקרובים .  בינתיים ,  בכל מה שבאזז עושה ,  הוא די מוצלח ,  אבל ספק אם יצליח להזיז אנשים מהשירותים בהם הם משתמשים אליו .  

מתגברים על הבאזז
השירות החדש של גוגל - Buzz ,  הוא לא אויב הפרטיות וגם לא המשיח המקוון .  מה הוא כן ?  זו כבר שאלה קשה יותר

