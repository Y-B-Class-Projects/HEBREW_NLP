אמנון ברזילי ,  לשעבר בעל השליטה ביפנאוטו ,  מואשם בקבלת 2.9 מיליון שקל במרמה
על-פי כתב האישום ,  תיווך ברזילי בין יפנאוטו לחברת טריידמוביל תוך שהוא מסתיר את חלקו בעסקה
אמנון ברזילי ,  לשעבר בעל השליטה בחברת יפנאוטו ונושא משרה בה ,  מואשם בקבלת דבר במרמה בנסיבות מחמירות ,  מרמה והפרת אמונים בתאגיד ועבירות דיווח לפי חוק ניירות ערך .  על-פי כתב האישום שהוגש בשבוע שעבר ,  תיווך ברזילי בעסקת שיתוף פעולה בין יפנאוטו לבין חברת טריידמוביל וקיבל סכום של 2.9 מיליון עבור תיווכו ,  תוך שהוא מסתיר את חלקו בעסקה ואת הסכומים שקיבל מחברת טרייד מוביל למרות חובת הנאמנות שלו כלפי יפנאוטו.ברזילי שימש כבעל השליטה בחברת מטיס קפיטל בע"מ ,  חברה ציבורית שמניותיה נסחרו בבורסה .  ביולי 2005 הוקמה יפנאוטו ,  חברה פרטית שעסקה ביבוא ,  הפצה ומכירה של רכבים מסוג סובארו בישראל .  יפנאוטו נשלטה על ידי קבוצת מטיס וחברת מירג' שנמצאת בשליטתו של גד זאבי .  בחודש פברואר 2006 הציעה יפנאוטו את מניותיה לציבור והפכה לחברה ציבורית .  באותה התקופה ,  על פי כתב האישום ,  שימש ברזילי כדירקטור וממלא מקום יו"ר הדירקטוריון ביפנאוטו ,  למעט בתקופה שבין חודש ינואר לחודש מאי שנת 2006 במהלכה שימש כבעל משרה בחברה .  בין השנים 2007-2008 שימש ברזילי כיו"ר הדירקטוריון בחברת יפנאוטו.בדצמבר 2005 ביקשה טריידמוביל להתקשר עם יפנאוטו ולספק שירותים ללקוחות החברה שרוצים לבצע עסקת טרייד-אין לצורך מימון רכב חדש .  על פי כתב האישום ,  שהוגש באמצעות עו"ד אמיר טבנקין ,  התנה ברזילי את שיתוף הפעולה בין החברות בכך שטריידמוביל תשלם לו מחצית מהרווחים שיופקו על ידה מפעילות משותפת זו .  לאחר שטרייד מוביל נעתרה לתנאי , " ניצל ברזילי את מעמדו כבעל השליטה וכנושא משרה ביפנאוטו ופנה למנכ"ל החברה ,  אלי דוד ,  בכדי להביא להתקשרות ".  על פי כתב האישום ,  ברזילי עשה זאת תוך שהוא מסתיר מיפנאוטו את עניינו האישי בעסקה .  ההתקשרות בין החברות היתה בגדר עסקה חריגה היות שלדירקטור יש בה עניין אישי ,  ובשל כך חייבה את אישור הדירקטוריון והאסיפה הכללית.באפריל שנת 2006 ,  כאשר הובאה ההתקשרות לאישור הדירקטוריון של יפנאוטו ,  ברזילי השתתף בדיון ו"יצר מצג כוזב לפיו הוא פועל לטובת החברה ומתוך אינטרס עסקי טהור ".  כל זאת ,  לפי כתב האישום תוך שהוא מסתיר את העובדה כי הוא קשור עם טריידמוביל בהסדר דמי תיווך .  לאחר אישור העסקה ,  על פי כתב האישום ,  העבירה חברת טריידמוביל לברזילי סכום של 2.9 מיליון שקל .  על תשלומים אלה הוציא ברזילי לטריידמוביל חשבוניות על ייעוץ שנתן להם בעוד בפועל התשלומים היו במסגרת הסכם התיווך .
 
אמנון ברזילי ,  לשעבר בעל השליטה ביפנאוטו ,  מואשם בקבלת 2.9 מיליון שקל במרמה
על-פי כתב האישום ,  תיווך ברזילי בין יפנאוטו לחברת טריידמוביל תוך שהוא מסתיר את חלקו בעסקה

