מה שהילדים אוהבים
העולם הוא עולם של גברים וכדי לשרוד כל הילדים  ( והילדות )  צריכים לדעת גבריות מהי ,  ואין כמו דוד אלון שילמד אותם  

" הייתי רוצה להיות מעריץ של מלחמת האזרחים ",  אמר ג'ורג' לג'רי באחד הפרקים של  " סיינפלד ".  אפשר להבין אותו .  אספני מזכרות ממלחמת האזרחים האמריקאית ובעלי ידע נרחב בנושא  אלו שמגיעים מהצד הצפוני ולא אלו שעדיין חושבים ששחורים צריכים להיות עבדים  מעניקים אשליה של גבריות מצ'ואיסטית מהסוג הישן והסקסי :  זקן עבה מעל השפה ,  סיגר ריחני ביד אחת וכוס קוניאק ביד השנייה .  
הדימוי האחרון שעולה בהקשר של מלחמת האזרחים הוא היפסטרים מלאי מודעות ,  וכנראה שזה מה ש-Titus Andronicus רוצים לשנות .  הם רוצים שגם היפסטרים מברוקלין יתפסו כגבריים ,  ולכן ,  במרץ הקרוב ,  הם יוציאו את  " The Monitor ",  אלבום קונספט שמתעסק במלחמת האזרחים ויהיה ההמשך הלא צפוי לבכורה הרועשת והמצוינת של הלהקה , " The Airing of Grievances ".  על האלבום יהיו קטעי ספוקן וורד שיוקראו על ידי חברים שונים של ההולד סטדי ,  ויואן גירלס ואחרים ,  וזה כנראה אחד הריליסים שהילדים הכי מצפים להם .  בינתיים ,  קיבלנו שני קטעים מהאלבום הזה  החלק הראשון והשני של  " Four Score ".  אנחנו פותחים עם החלק הראשון ,  השקט ,  ונמשיך עם הרעש של השני בהמשך המיקס .
 ואם כבר אנחנו בציפיות לאלבומים שיגיעו ב-2010 ,  אז אחד השמות החמים שרצים בבלוגים בימים אלו הוא פילד ,  שעושה מן פולק עם דרמטיות יתרה שלקוחה בכלל מן העולם של הגלאם-רוק .  ובאמת ,  היו כאלו שכבר הגדירו את פילד כאיש שיביא את הגלאם-פולק לעולם .  ביוני כבר קיבלנו את הקליפ לשיר הנ"ל ובימים האחרונים גם גרסת ה-MP3 יצאה והתפשטה לכל עבר .  עכשיו רק נשאר לחכות לאלבום המלא ולראות אם אנשים באמת יתחילו להשתמש בשם הז'אנר החדש .  הרי רק ככה מודדים הצלחה של הייפ .
 
רק בשבוע שעבר שמענו את הסינגל הראשון מתוכו וכבר האלבום החדש והמלא של השקרנים דלף .  אני לא אשקר ,  לשמוע אותו לעומק עוד לא הספקתי  בעיקר כי הדליפה עוד לא איכותית מספיק וחלק מהשירים לא נשמעים מדהים .  אבל השירים שכן באיכות מספקת ,  כמו למשל השיר הזה ,  נשמעים פיצוץ ומחזירים את הליארז לאזורים טיפה יותר קומוניקטיביים .  באופן יחסי .  אל תצפו ללהיטים סטייל האלבום הראשון ,  את  " Mr Your On Fire Mr "  השקרנים כבר לא ישחזרו .  הם עברו לעולם הזה של מוזיקאים רציניים ואינטליגנטיים .
 כשהדובים שרים  " אני איש שלג/ אני קר כשאני איתך/ ואיש שלג לעולם לא יחזיק לך את היד/ כי איש שלג זה לא מספיק ",  קשה שלא להזדהות איתם .  תמיד האנשים שאנחנו רוצים להיות הכי חמים כלפיהם מקבלים מאיתנו את היחס הכי קר .  זו קלישאה מעצבנת ,  אך זה לא אומר שזה לא נכון .
 כשהדאם דאם גירלס והקרוקודילס מתאחדים לשיר כריסטמס ,  ברור שהקטע החגיגי שלהם יוכל לעמוד בפני עצמו .  לכן הילדים ,  שרובם בכלל יהודים קטני אמונה ,  מקבלים רק את שיר הכריסטמס הנ"ל ,  ולא מיליון שירים אחרים שיצאו מאמני אינדי אחרים ועשו בחילה .
 והנה החלק השני מ-Titus Andronicus שהובטח בפסקה הפותחת .  הוא רועש ואנרגטי יותר ,  מזכיר מאוד את הדספרסידוס של קונור אוברסט ומפוצץ בגבריות אה-לה  " נולדתי למות כמו גבר ". 
איך זה שרק עכשיו גיליתי את The Waitresses ?  חלקם כמעט מבוגרים כמו ההורים שלי .  ובכל זאת ,  ועל אף שהייתי מודע לקיומן ,  יצאתי אדי ארגוס ולא באמת ידעתי איזה אוצר יושב פה מבלי להתנגן אצלי כל היום .  אז הנה ,  אני מתקן את חור בהשכלה שלי ועל הדרך מפיל את The Waitresses לפינה של מה שהמבוגרים אוהבים - רק למקרה שעוד מישהו מכם פספס אותם .
 הילדות תמיד צודקות .  זה מה שהשיר הזה מנסה להגיד על גבי אלקטרוניקה פופית וכיפית ,  מהסוג שבנות אוהבות .  לדעתי ילדות דווקא טועות לא מעט ,  אבל אני לא הולך להתווכח על זה .  ניתן להן ליהנות מהספק .

" Broken Bells ",  הפרויקט המשותף לדיינג'ר מאוס וג'יימס מרסר מהשינס הוא חתיכת אכזבה .  מדובר באלבום די משעמם שלא מוסיף כבוד לאף אחד מחבריו .  יחד עם זאת ,  מדובר בשני אנשים די מבריקים ,  כך שפה ושם ברור שהם יקלעו ,  וככה קורה בשיר  " The Mall and Misery "  שמביא פופ שבור ושמח .
 אוון פאלאט נטש את השם המטופש פיינל פנטזי והחליט להתמודד עם השם שאיתו נולד .  את האלבום החדש  שדלף השבוע  הוא כבר לא יוכל להסתיר ממשפחה וחברים ,  כי כולם ידעו שמדובר בו ,  ולכן הוא השקיע יתר על המידה בתופים ,  בכלי המיתר ובשירה הגבוהה שלו .  הכל בשביל שלא יגידו עליו משהו רע .
 אחת הטענות שאני מקבל מחברי הקרובים על המדור היא שיש יותר מדי היפ-הופ בפנים ,  ובכל פעם שהאווירה הופכת קצת יותר מדי ל"יו יו "  הם מריצים קדימה .  אז קודם כל ,  זו לא אשמתי ששאר הילדים כל כך אוהבים ראפ ,  אבל גם בלי קשר לכך ,  החברים הרכרוכיים שלי צריכים להתקשח .  בשכונה שבה גדלתי הם לא היו מחזיקים יום .  למזלם ,  השבוע לא הגיע יותר מדי היפ-הופ מעניין ,  אז כל מה שהם יצטרכו לסבול זה את הרימיקס הנ"ל ל-MF Doom .  שיתמודדו ויגידו תודה שלא מדובר בליל' ויין .
 

מה שהילדים אוהבים
העולם הוא עולם של גברים וכדי לשרוד כל הילדים  ( והילדות )  צריכים לדעת גבריות מהי ,  ואין כמו דוד אלון שילמד אותם 

