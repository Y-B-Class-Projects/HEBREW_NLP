חילוץ ללא תירוץ :  יום עם המחלצים מערד
איך מרגיש חילוץ באישון לילה של מטיילים שנתקעו בנחלי הדרום ?  כתבנו הצטרף לאימון של יחידת החילוץ מערד ,  השקים קום ,  צלח את גבי המים ושב עם רשמים
יום טיפוסי של חברי יחידת החילוץ מערד לא מתחיל ב-9:00 ומסתיים ב-17:00 .  דרך גבי מים עמוקים וקרים ,  בחושך או באור יום ,  בחמסין ובקור ,  הם שם .  עוזרים לכל מי שזקוק להם .  בין חילוץ לחילוץ הם גם מספיקים להתאמן . " נבצע אימון של העברת פצוע מעל המים וחוליה נוספת תעלה מעל הגב ,  כדי לסמן דרכים בכמה מקומות לצורך חילוצים רגליים ביציאה אל מחוץ לנחל ",  הסביר אלי שגיא ,  מפקד יחידת החילוץ מערד בתרגיל החילוץ שהתבצע בשעות הבוקר המוקדמות של יום שבת . 
" הקבוצה שתכנס אל הנחל ,  תבצע הקמת אומגה ותנהל תרגיל מחשבתי של העברת מחולצים מצד לצד ",  אמר שגיא .  בתום דבריו ,  הוא התבונן בקפידה באנשים ,  כדי לזהות עקבות של עייפות מהלילה הקודם בו פעלו חברי היחידה לחילוץ למעלה מ- 20 מטיילים ,  בהם ילדים רבים . " היה לנו חילוץ קשה ולא כולם הספיקו לישון כמו שצריך ",  אמר .
 יחידת החילוץ מערד פועלת ככל הנדרש ממנה כדי לסייע ולחלץ מטיילים שנקלעו למקומות ללא יכולת לצאת לבדם .  במהלך השנה האחרונה הספיקו אנשי היחידה לבצע כ- 20 חילוצים רק בתוך הנחל אשלים ,  בו מתאמנת הקבוצה .  
למרות התשישות מהערב שקדם לאימון ,  יצאה הקבוצה אל תוך קניון הנחל . " יש הרבה מאוד גבים בנחל הזה "  הסביר אלעד ,  שפיקד על ביצוע האימון בתוך הערוץ : " המים בהם קרים והגוף יכול להיכנס למצב של היפו תרמיה ".  בנחל בו התבצע האימון ישנם כ- 17 גבי מים שאינם מאפשרים מעבר קל ,  והמים מגיעים עד החזה .
 הקבוצה ביצעה את האימון בגב הגדול של הנחל .  בגב זה ,  העמוק מנקודות הצטברות המים בנחל ,  יש צורך לשחות במים העכורים הקרים כדי לעבור לצידו השני .  הדרך אל הגב הגדול ,  המרוחק כקילומטר וחצי מהכניסה אל הערוץ ,  נמשכת זמן רב בשל הצורך לחצות כחמש נקודות הצטברות מים ולעבור קטעים שבהם יש סלעים רבים .  ההליכה מחייבת פעמים רבות שימוש בידיים לצורך ההתקדמות ונקיטת אמצעי זהירות כדי להימנע מהחלקה .  
חברי הקבוצה מתמקמים מול הגב כדי להקים אומגה שתגשר מעליו .  ההקמה נמשכת כשעה . " זה היה אימון טוב "  סבור שגיא . " אמנם לא עשינו את כל מה שרצינו ,  אבל את החלק של העברת אנשים מעל מים ,  עשיתם בצורה טובה מאוד ",  אמר לחברי הצוות ועודד : " גם חוליית סימון הדרך ,  הצליחה להשלים הכנה של גלי אבנים במסלולים ברורים .  אם נצטרך להגיע אפילו הלילה - נוכל לעשות את זה ביתר קלות ".  
לקראת הצהרים חזרו המתנדבים אל בסיסם ,  אולם שעות ספורות לאחר מכן ,  הם נקראו שוב אל הנחל .  הפעם ,  כדי לחלץ שני זוגות שנתקעו מתחת לצוק המפל הגבוה ,  מבלי יכולת לצאת לפני רדת החשכה . " כשהנחל יבש ,  אפשר לעבור אותו מהר ",  הסביר קובי חבקין ,  מוותיקי היחידה . " אבל אחרי שטפונות הגבים מתמלאים וזמן ההליכה גדל בצורה משמעותית .  צריך לתכנן היטב את התנועה בכל עונה וכמובן להיכנס לנחל בשעה סבירה .  לא להיכנס אליו אם יודעים שלא יהיה אפשר לצאת לפני שקיעת השמש ,  מה שקורה למטיילים במרבית המקרים ". 

חילוץ ללא תירוץ :  יום עם המחלצים מערד
איך מרגיש חילוץ באישון לילה של מטיילים שנתקעו בנחלי הדרום ?  כתבנו הצטרף לאימון של יחידת החילוץ מערד ,  השקים קום ,  צלח את גבי המים ושב עם רשמים

