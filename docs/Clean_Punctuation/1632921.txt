פישר ,  בירה ואפקט ינואר 
1 .  קריאה מודרכת בארצות הברית קוראים להם  " fed watchers ",  או בתרגום חופשי  " צופי הבנק המרכזי "  - כלכלנים ומשקיעים המתמחים במעקב אחר המדיניות ,  הפעולות וההצהרות של הבנק המרכזי בניסיון לחזות את הצעד הבא שלו ,  לפעול בעוד מועד בשווקים הפיננסיים - ולהרוויח כסף .  גם בארץ כלכלנים רבים מבססים את ההשקעות שלהם על חיזוי הפעולות של בנק ישראל .  מתי ובכמה יעלה את הריבית ?  האם יתערב בשוק המט"ח ?  האם יפעיל את השפעתו על הממשלה ?  העוסקים ב"fed watching "  מתמחים בניתוח הודעות רשמיות של הבנק המרכזי ,  קריאה דקדקנית של פרוטוקול דיוני הריבית וניתוח נאומים של העומד בראש הבנק .  ביום שישי פירסמנו ב-themarker ראיון בלעדי ומקיף בן יותר מ-4,000 מלה עם נגיד בנק ישראל סטנלי פישר ,  שבו נאמרו דברים רבים ,  רובם בזהירות ובמתינות המאפיינות נגידים בכלל ואת פישר בפרט .  אלא שקריאה בין השורות מספקת רמזים עבים למדיניות שינקוט הנגיד בימים ,  בשבועות ובחודשים הקרובים .  א .  שוק המט"ח .  זרם מכירות המט"ח בישראל מתחילת השנה ,  ובעיקר העובדה שהמכירות הגיעו מקרנות גידור זרות ולא ממקורות ישראליים או מיצואנים ,  גרם לפעילי השוק לתהות אם בנק ישראל יכול לעמוד בפרץ היצעי המט"ח .  פישר ענה להם : " יש לחצים ,  אבל אני לא מצפה שהם יימשכו לנצח .  המצב ישתנה ,  ובינתיים לא נהיה אדישים לשער החליפין ".  זוהי הצהרה חריפה ,  כמעט התחייבות ,  לעשות את כל מה שניתן כדי לעצור את התחזקות השקל .  רמת השקל מול סל המטבעות נמצאת כיום מעל יעד בנק ישראל - ופישר יעשה הכל כדי למנוע התחזקות נוספת .  בנק ישראל רכש בשנה וחצי האחרונות יותר מ-30 מיליארד דולר בקרב על השקל ,  אך איש אינו יכול למנוע ממנו לרכוש עוד 10 או 20 מיליארד דולר .  הוא אף מזהיר :  כשכולם בטוחים לחלוטין בדבר אחד ,  למשל התרסקות הדולר - דווקא ההפך קורה .  ב .  הריבית .  פישר אישר :  ישנם מקומות שבהם מתחילה להתפתח בועה ,  למשל באג"ח  " מסוימות ".  פישר גם דיווח שעליית מחירי הדירות החלה להדאיגו ,  אף שטרם הגיעה לרמות שהוא מגדיר כבועה ,  וזוהי כנראה סיבה מרכזית להחלטתו להעלות את הריבית בחודש שעבר .  מאחר שמחירי האג"ח והנדל"ן עדיין לא מראים סימנים של ירידה ,  אפשר להעריך שעליות הריבית ,  במנות זהירות של רבע אחוז ,  יימשכו גם בחודשים הקרובים .  ג .  הקדנציה .  מדיניות הנגיד ברורה ונחושה ,  אך הקלפים ייטרפו אם פישר ימסור את המושכות לכלכלן אחר .  אל דאגה :  מתשובותיו של פישר ומשפת הגוף שלו נראה שהעסק סגור :  פישר ממשיך לעוד חמש שנים בראשות בנק ישראל .  2 .  אפקט ינואר ודפקט פברואר  " אפקט ינואר "  ידוע כאחת האנומליות הבולטות של שוק המניות .  ברוב חודשי ינואר ,  בעיקר בתחילתם ,  המניות ובעיקר אלה מהשורה השנייה עולות בשיעור משמעותי .  על בסיס נתוני העבר ,  גם בארה"ב וגם בישראל ,  כדאי לקנות מניות בדצמבר ולמכור אותן בסוף ינואר .  זו תופעה שלא אמורה להתרחש בשוק משוכלל ,  כי אם כולם היו פועלים על פי אותה הנחה ואותו היגיון ,  ההזדמנות ליצירת רווח היתה נעלמת .  אלא שהתופעה קיימת בכל זאת ,  וההסבר המקובל נעוץ בשיקולי מס ודו"חות :  משקיעים מוכרים מניות בדצמבר ורוכשים אותן שוב בינואר .  אפקט ינואר לא תמיד קורה ,  כמובן ,  אבל השנה הוא היה חזק ומובהק ,  כולל המיקוד במניות הקטנות :  מתחילת השנה עלה מדד  " כל המניות "  ב-2.85% ,  ואילו מדד  " כל מניות היתר "  עלה בלא פחות מ-9.1% .  אלא שלאחר אפקט ינואר עשוי להגיע  " דפקט פברואר ",  שכן רבים מאלה שנהנו מאפקט ינואר ירצו לממש רווחים ,  בעיקר כשעל שער ה"אקונומיסט "  מופיע איור של בועה ענקית .  למי שמרגיש תסכול על שפיספס את אפקט ינואר ,  כדאי להיזכר בתחזית הפיננסית של הסופר והמשקיע האמריקאי מארק טוויין ,  שנולד ב-1835 : " אוקטובר הוא אחד החודשים המסוכנים להשקעה בבורסה .  שאר החודשים המסוכנים הם יולי ,  ינואר ,  ספטמבר ,  אפריל ,  נובמבר ,  מאי ,  מארס ,  יוני ,  דצמבר ,  אוגוסט ופברואר ".  מארק טוויין חזה לא רע את העתיד :  המפולות הגדולות של 1929 ,  1987 ו-2008 התרחשו כולן בחודש אוקטובר ,  במה שזכה לכינוי  " אפקט מארק טוויין ".  3 .  מדד הבירה אם כבר במדדים מוזרים עסקינן ,  הנה מדד הבודק את ההכנסות בשוק האמריקאי של פאבים ,  בתי קפה ומסעדות ,  בניכוי ההכנסות של מכולות וחנויות מזון .  הרעיון :  ההחלטה של אנשים לאכול ולבלות בחוץ מצביעה על ביטחון צרכני ,  ולכן יכולה לחזות את רווחי החברות ורמות השערים בבורסה .  הבלוג הכלכלי אקונומפיק ,  שביצע את הניתוח וכינה אותו  " כוח הפאב ",  קובע שבספטמבר האחרון המדד חזה עלייה של הבורסה ,  שאכן זינקה מאז ב-10% .  בניתוח ארוך יותר ,  מ-1993 עד 2008 ,  התשואה הממוצעת של הדאו ג'ונס על פני 12 החודשים הבאים בכל פעם שכוח הפאב היה שלילי היתה מינוס 9.8% ,  ואילו כאשר היה חיובי הדאו ג'ונס עלה ב-10.8% .  ומה כל זה אומר ?  לטענת הכותב :  שום דבר .  אבל אולי בכל זאת כדאי לשים לב שהמדד הפך בחודש האחרון לשלילי ..  .
 
פישר ,  בירה ואפקט ינואר 
nan
