4 נק' לכספי בהפסד סקרמנטו בפיניקס
כספי קלע רק 4 נק' ,  סקרמנטו רשמה בפיניקס הפסד רביעי רצוף ,  104:88 .  ווסטפאל : " אין לנו מה שדרוש כדי לנצח את פיניקס "
 פגרת האולסטאר לא היטיבה עם סקרמנטו .  לפני המשחקים בדאלאס רשמו הסאנס שני ניצחונות רצופים במסע חוץ קצר שערכו במזרח .  מאז חזרו משבוע המנוחה המלכים לא מוצאים את הקצב וקבוצתו של פול ווסטפאל רשמה הלילה  ( בין ראשון לשני )  הפסד רביעי רצוף ,  104:88 בפיניקס .  עמרי כספי פתח בחמישייה ,  אך שלא כהרגלו ,  לא הותיר חותם משמעותי במשחק וקלע רק 4 נקודות ב-26 דקות משחק .  כספי קלע 2 מ-5 מהשדה  ( 0 מ-2 לשלוש )  הוריד 2 ריבאונדים ,  מסר אסיסט אחד ,  חטף פעם אחת ואיבד 4 כדורים .  ההפסד הוריד את סקרמנטו למאזן של 18 ניצחונות לעומת 38 הפסדים .  פיניקס ,  שניצחה שמונה מעשרת משחקיה האחרונים ,  עומדת על מאזן של 34 ניצחונות לעומת 23 הפסדים .  עתה סקרמנטו חוזרת לארקו ארינה ,  לשלושה משחקי בית רצופים ,  כשהראשון הוא נגד דטרויט .  
כספי פתח את המשחק בהחטאת שתי שלשות והוחלף על ידי אימה יודוקה באמצע הרבע הראשון ,  אותו סיים ללא נקודות .  דונטה גרין הציג יכולת התקפית טובה ,  קלע 8 נקודות ב-12 הדקות הראשונות וסייע לקינגס לרדת בתום הרבע ביתרון 25:27 .  כספי פתח בחמישייה ברבע השני ,  וקלע את ארבע הנקודות הראשונות של סקרמנטו ברבע .  ג'ייסון ריצ'רדסון התחמם בפיניקס ,  והפציץ מכל הטווחים ,  אבל יכולת טובה של הרכש החדש ,  קארל לאנדרי ,  ושלשה של בנו אודריך ,  סייעו לסקרמנטו להוליך 51:54 במחצית .  ברבע השלישי פיניקס העבירה הילוך .  סטיב נאש החל לקלוע ,  גרנט היל איפס את היד ,  אמרה סטודמאייר היה דומיננטי בצבע ,  והמארחת הפכה את התוצאה ורצה קדימה .  דונטה גרין ולאנדרי החזיקו את הקינגס בתמונה ,  ובסיום השלישי הוליכו המארחים 69:75 .  כספי פתח ברבע הרביעי וספג גג ,  סקרמנטו קלעה רק 4 נקודות בארבע דקות וסל השדה הראשון שלה נכנס פנימה רק אחרי 4:41 דקות משחק .  זה היה מעט מדי מול קבוצה טובה וביתית כמו פיניקס ,  שפתחה הפרש דו ספרתי ושמרה עליו עד לסיום .  
קארל לאנדרי הוכיח שהוא לאט-לאט מתאקלם בקבוצה כשהוליך את הקינגס עם 18 נקודות ו-7 ריבאונדים .  דונטה גרין  ( 5 ריבאונדים )  וטייריק אוואנס  ( 6 אסיסטים )  הוסיפו 16 כל אחד ,  בנו אודריך עזר עם 17 מהספסל ו-5 אסיסטים ב-24:24 דקות משחק .  ג'ייסון ריצ'רדסון הצטיין בפיניקס עם 26 נקודות ו-7 ריבאונדים ,  אמרה סטודמאייר הוסיף 19 ו-14 ריבאונדים ,  גרנט היל קלע 16  ( 7 מ-11 מהשדה )  וסטיב נאש תרם רק 11 נקודות בלבד ,  אולי משום שרוב הזמן פיטם ללא הרף את חבריו ונעצר על 17 אסיסטים .
" תאמינו או לא ,  אבל למרות התוצאה אני יוצא מעודד מאוד ממה שראיתי כאן היום ",  אמר מאמן סקרמנטו פול ווסטפאל בסיום . " אני חושב ששיחקנו מאוד טוב בהגנה ,  במיוחד במחצית הראשונה .  ראיתי הרבה מאוד דברים מעודדים היום ,  בהתייחס לעובדה שהקבוצה שלנו עברה שינויים דרסטיים במחזורים האחרונים .  לא היינו טובים מספיק בשביל להפיק 48 דקות של כדורסל בשביל לנצח קבוצה כמו פיניקס ". 
מהצד השני ,  הסביר ג'ייסון ריצ'רדסון ,  שקלע 26 נקודות ,  מה עבד להם אתמול שלא עבד לאחרונה . " הגנה וריבאונד ,  אלו דברים שעשינו היטב בתחילת העונה וקצת פחות הלכו לנו בזמן האחרון ",  אמר הגארד . " עכשיו אנחנו חייבים ליצור המשכיות ולחזור לדברים שעבדו לנו בתחילת העונה .  כשאנחנו מגנים כך ,  קשה לעצור אותנו ".  
גם חברו לקבוצה ,  אמרה סטודמאייר ,  התייחס לניצחון . " בקולג' אומרים שהדבר הכי חשוב זו ההגנה ,  אבל אני לא הלכתי לקולג' .  כששיחקתי בנבחרת ארצות הברית ,  ההגנה הייתה חשובה ועכשיו אני אפילו מתחיל ליהנות מהגנה ". 

4 נק' לכספי בהפסד סקרמנטו בפיניקס
כספי קלע רק 4 נק' ,  סקרמנטו רשמה בפיניקס הפסד רביעי רצוף ,  104:88 .  ווסטפאל : " אין לנו מה שדרוש כדי לנצח את פיניקס "
 
