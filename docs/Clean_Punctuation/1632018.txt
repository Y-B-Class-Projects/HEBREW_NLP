 " איך רעננה מנצחים אותנו ?  איזה בושות "
 כך דרסיליה לשחקני חיפה בעקבות ההפסד לרעננה .  הקבוצה הציעה את זגורי ואלמדון כעסקת חבילה .  כהן : " אנו בונים מסורת "
 צילום ועריכת וידאו :  נועם אשל
גם לגביע הטוטו חוקים משלו .  את זה למדה הערב  ( רביעי )  על בשרה מכבי חיפה .  האלופה ,  עם 16 ניצחונות ב-17 משחקי ליגה ,  חשבה שהיא באה לעוד ערב קליל מול הפועל רעננה ,  אותה ניצחה 0:3 בשבת ,  אבל שחקני העולה החדשה הכינו הפתעה בחצי גמר גביע הטוטו ,  חזרו מפיגור וניצחו 2:3 בדרך לגמר היסטורי ומענק כספי נדיב .  עכשיו אנשי רעננה יכולים לשבת נינוחים ביציע ולראות מי תהיה יריבתם בגמר .  הנהלת המועדון צפויה להעניק לשחקנים מענק עלייה לגמר ,  אשר ישודרג אם וכאשר יזכו בתואר .
 בסיום המשחק נכנס עוזר המאמן גיורגי דרסיליה לחדר ההלבשה ואמר לשחקני מכבי חיפה : " איך קבוצה כמו הפועל רעננה מנצחת אותנו ,  איך ?  איזה בושות עשינו ".  שחקנים בקבוצה הרכינו ראש והקפטן יניב קטן נראה מצוברח .  במחצית אמר אלישע לוי לשחקנים : " לא פתחנו טוב את המשחק ,  חבל שאנחנו הופכים משחק קל לקשה .  עכשיו צריך לחזור למשחק ".  שחקנים אמרו לאחר ההפסד : " למרות ההפסד ,  מרוצים מהיכולת של ליאור רפאלוב שחוזר להבקיע ". 
בחיפה כבר הגיעו לסיכום עם קבוצת MTK בודפשט בנוגע למחיר כרטיסו של החלוץ ההונגרי לאסלו לנצ'ה  ( 21 ,  1.80 מ' )  הנמנה על סגל נבחרת הונגריה הצעירה .  שווי הכרטיס מוערך בקרוב לחצי מיליון דולר .  יחד עם זאת ,  בקבוצה הבהירו כי השחקן עדיין לא סיכם במועדון ועד סוף השבוע יוודע האם הוא יצטרף לקבוצה .  החלוץ רוני פורוקארה אמור לחתום לכל המאוחר מחר לשלוש עונות וחצי ,  תמורת סכום כולל של 490 אלף דולר לכל התקופה .  הקשר ישראל זגורי נחוש לעזוב והוא עשוי לבקש זאת עוד השבוע מאנשי מכבי חיפה .  גם הבלם שי מימון צפוי ליזום שיחה דומה .  על פי גורמים בהפועל פתח תקוה ,  חיפה הציעה את ישראל זגורי ותום אלמדון כעסקת חבילה ,  אך בפתח תקוה השיבו : " אנחנו לא זקוקים לשוער נוסף ". 
מאמן הפועל רעננה ,  אלי כהן ,  לא יצא מגדרו בסיום ,  למרות הניצחון הגדול : " כשאתה בא כאנדרדוג ,  אתה חייב להאמין .  בשבת הובסנו בחיפה 3:0 ולא שיחקנו טוב .  אמרתי לשחקנים שחשוב שניראה קבוצה ונשחק כמו שאנחנו יודעים .  הניצחון היה מוצדק ,  התייחסנו למשחק ברצינות ואמרתי לשחקנים שאנחנו בונים עצמנו בליגת העל וצריך ליצור מסורת והצלחות .  חלק מזה זה לקחת תארים ". 
מאמן רעננה כבר חושב על משחק הליגה בשבת : " אני מרוצה ,  אבל אנחנו צריכים להישאר צנועים .  הלחם שלנו זה הליגה .  אני מקווה שנקבל ביטחון ואמונה ,  ונצטרך לרדת לקרקע לקראת מכבי נתניה בשבת ".  על הקשר הנבחן דוד דיגמאלשווילי ,  שהבקיע את השער השני ,  אמר כהן : " הוא שחקן עם רזומה טוב ,  אבל עדיין חלוד .  עוד כמה ימים נחליט ". 
מאמן מכבי חיפה ,  אלישע לוי ,  לא רגיל להיות בצד המפסיד : " התייחסנו למשחק ברצינות ,  למרות שזה לא נראה כך במגרש .  כל הכבוד לרעננה ,  הם באו ועשו דבר יפה .  אנחנו צריכים להסתכל על עצמנו ,  לנו יש 16 ניצחונות כי תמיד באנו נחושים ורעבים .  היום למדנו שדברים לא באים מאליהם ".  
המאמן הוסיף : " הקרדיט מגיע לרעננה ,  ואנחנו נסדר מה שצריך .  אני מקווה שנשפר את היכולת כבר נגד הפועל רמת גן .  זו לא שאננות .  רצינו ,  אבל היה פער גדול בין מה שהיינו צריכים למה שהיה על המגרש .  ההגנה לא הייתה טובה ,  ספגנו שלושה שערים כשעד עכשיו ספגנו שמונה בלבד בכל העונה .  היום ראינו שבכדורגל הכל יכול לקרות ".  

" איך רעננה מנצחים אותנו ?  איזה בושות "
 כך דרסיליה לשחקני חיפה בעקבות ההפסד לרעננה .  הקבוצה הציעה את זגורי ואלמדון כעסקת חבילה .  כהן : " אנו בונים מסורת "
 
