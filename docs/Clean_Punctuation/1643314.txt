במשרד האוצר מרגישים בטוחים :  הולכים על חוב זול - ומסוכן יותר
מנהלי תיק ההשקעות הגדול במדינה - אנשי יחידת החוב באוצר - מנהלים 600 מיליארד שקל במט"ח ואג"ח .  ראשי היחידה בטוחים שלא יתקשו לעמוד ביעדי הגיוס השנתיים ,  ומאמינים שיתרות המט"ח הן יתרון .  המגייסים הגדולים בשוק ההון יוצאים למתקפה
 >  >  אייל סדובסקי מרשה לעצמו להתרברב . " אנחנו יחידה ממשלתית ",  הוא אומר בראיון בלעדי ל-themarker  - " אבל אנחנו יחידה מקצועית ודינמית שלא נופלת מכל יחידה בשוק ההון ".  סדובסקי הוא מנהל יחידת החוב הממשלתית באגף החשב הכללי במשרד האוצר ,  והוא יודע על מה הוא מדבר .  לפני שקיבל את התפקיד באוצר היה סדובסקי מנהל יחידת הנוסטרו של בנק דיסקונט במשך עשור .  בכלל ,  סדובסקי וצוות המנהלים שלו - יאיר כוכב ,  מנהל יחידת החוב המקומי ;  עוז לוי ,  מנהל הסיכונים ;  וגיל כהן ,  מנהל החוב החיצוני ועסקות מט"ח - מפגינים לא מעט ביטחון בעצמם ובכישוריהם .  מהיחידה שלהם יצאו בעבר מנהלים כמו שוקי אורן ,  כיום החשב הכללי של מדינת ישראל ,  ואלי יונס ,  בעבר החשב הכללי וכיום מנכ"ל בנק המזרחי .  אלא ששבוע לאחר שנפגשנו עם סדובסקי ועם המנהלים הבכירים של יחידת החוב הממשלתית התפוצצה פרשת החקירה של רשות ניירות ערך בבית ההשקעות פסגות .  במרכזה של החקירה החשד כי מנהלי חשבון הנוסטרו של פסגות עשו מניפולציות על משרד האוצר - ובעצם על כולנו ;  הם דאגו לסדר את המחירים בשוק האג"ח של ממשלת ישראל ערב עריכת מכרזים של האוצר - מכרזי החלף שבהם האוצר קונה סדרה אחת של אג"ח ומחליף אותה באחרת .  לפי החשדות האלה ,  לא בטוח שיחידת החוב של האוצר היא אכן כל כך מתוחכמת .  עושה רושם ששוק ההון עדיין מתוחכם ממנה ,  ומצליח לסדר את המחירים של מכרזי האג"ח לצרכיו .  האם זהו אכן המצב - האם מכרזי האג"ח של מדינת ישראל חשופים למניפולציות ?  לאור רגישות החקירה הפלילית ,  סדובסקי סירב להשיב על שאלות אלה .  ביטחון עצמי מאפיין את מנהלי החוב של מדינת ישראל ולא רק משום שהם מנהלים את תיק ההשקעות הגדול בישראל - תיק אג"ח ומט"ח בסכום של 600 מיליארד שקל .  הביטחון העצמי מושפע בעיקר ממה שאירע לחוב הממשלתי במשבר הפיננסי של 2008-2009 :  פתאום התברר שהאג"ח של מדינת ישראל הן סחורה חמה ,  ושמשקיעים בישראל ובחו"ל חפצים לקנות את האיגרות שמנפיקה המדינה ,  ובסכומים גדולים מאוד . " זה היה סיפור די מדהים ",  מתאר גיל כהן את גיוס החוב שביצעה ישראל בחו"ל במארס 2009 . " היינו חייבים להקל קצת את עומס גיוסי החוב בשוק ההון הישראלי ,  ולעבור לגייס גם בחו"ל ,  אבל פחדנו .  ישראל לא יכלה להרשות לעצמה לקחת את הסיכון של כישלון ההנפקה .  מדובר בתקופה שחברות הדירוג עוברות ממדינה למדינה וחותכות דירוגים .  במקביל ,  פרשת מיידוף פגעה בארגון הבונדס ולא היה ברור כמה ניתן לסמוך על היכולת של היהודים העשירים לקנות בהנפקות של הבונדס . " לכן ,  השאלה אם נצא לשווקים בחו"ל לא היתה טריוויאלית .  לא ידענו אם כדאי להשתמש בערבויות אמריקאיות - חששנו מההשלכות שיהיו לצעד כזה מבחינת חברות הדירוג ,  שעשויות לחשוב שאנחנו במשבר ,  ולכן משתמשים בכרית הביטחון ששמרנו ליום סגריר .  עלו שאלות די קשות לקראת ההנפקה ",  מספר כהן .  לאחר לבטים הוחלט במארס 2009 לצאת לחו"ל עם הנפקה דולרית .  היעד שנקבע לגיוס היה 1.5 מיליארד דולר .  ההצלחה עלתה על כל הציפיות :  שלושת הצוותים שקידמו את ההנפקה באירופה ,  ניו יורק ולוס אנג'לס זכו לביקושים של 12 מיליארד דולר - פי שמונה מהיקף ההנפקה .  ביחידת החוב כבר חיככו ידיים על ההצלחה הנאה ,  רק שאז הגיע יו"ר הבנק הפדרלי האמריקאי ,  בן ברננקי ,  ואיים לטרוף את הקלפים . " לאחר שאספנו את כל ההזמנות ,  התכנסנו כדי לקבוע את המחיר הסופי של ההנפקה ",  מספר כהן . " רבע שעה לפני שנקבע המחיר ,  ברננקי יצא בהודעה על ההרחבה הכמותית  ( הצפת המשק האמריקאי בנזילות ,  במטרה לאפשר הפחתה אפקטיבית נוספת של הריבית בארה"ב לאחר שהריבית כבר ירדה לאפס - מ"א )  ,  ומיד הריבית על האג"ח האמריקאיות ל-10 שנים ירדה ב-0.5% .  מכיוון שהריבית על האג"ח של ישראל נגזרה מריבית האג"ח של ממשלת ארה"ב ,  המשמעות היתה שגם הריבית שאנחנו מציעים צריכה לרדת . " באופן עקרוני ,  הפקודות ניתנו ויכולנו לסגור את ההנפקה בריבית הנמוכה החדשה ,  אבל חששנו מתגובות המשקיעים האירופאים ,  שייווכחו לדעת שקיצצו להם בריבית .  התעורר חשש שזה יפגע בקשרי המשקיעים שלנו .  זה היה לילה ארוך .  חזרנו לכל המשקיעים באותו לילה והסברנו להם את המצב .  בבוקר גילינו ,  לשמחתנו ,  שגם בריבית נמוכה יותר ,  כמעט כל המשקיעים נשארו - ואנחנו חסכנו עשרות מיליוני שקלים ".  איך אתם מסבירים את הפופולריות של ישראל בעולם ?   " הנתונים שלנו טובים ביחס לעולם .  המערכת הפיננסית שלנו חזקה ולא הצריכה הזרמות .  אפילו הגירעון הממשלתי ,  שעלה ב-2009 במעט ,  5.2% ,  עדיין צנוע לעומת ארה"ב  ( 12.5% )  או מדינות אחרות בקטגוריית הייחוס שלנו כמו יוון  ( 13% )  וספרד  ( 12.3% )  . " הרבה מנפיקות גילו כי החובות במאזני הבנקים נהפכו להיות חובות שלהן ,  וכי יחס החוב לתוצר זינק .  התחזית היא שמדינות גוש היורו הולכות לכיוון של יחס חוב-תוצר של 90% .  ישראל ,  לעומתן ,  הצליחה לשמור על יציבות ביחס זה וסיימנו את 2009 עם יחס חוב-תוצר של 78% בלבד ".  דילמת הגיוס לאחר שנים שבהן שמדינת ישראל היתה במגננה בכל הקשור לניהול החוב שלה - בשנתיים האחרונות המדינה מרשה לעצמה לצאת למתקפה .  במלים אחרות :  בהתלבטות שבין גיוס חוב יקר אבל בטוח לבין גיוס חוב מסוכן אך זול ,  המדינה נוטה יותר ויותר לעבר החלופה השנייה .  לוי ,  מנהל הסיכונים של היחידה ,  מצהיר מפורשות כי המדינה נמצאת בתהליך של קיצור משך החיים של החוב שלה - הנפקת אג"ח המיועדות לפירעון בטווחי זמן קצרים יותר - משום שבטווחים הקצרים ניתן לגייס בריבית נמוכה יותר . " יש לנו אסטרטגיה שמגדירה את הטווחים שבכוונתנו לגייס ,  ואנחנו קובעים את התמהיל ",  מסביר לוי . " אנחנו מגייסים לכמה טווחים בכל שנה - בעיקר לשלוש ,  חמש ועשר שנים .  הרעיון מאחורי האסטרטגיה הזו הוא שאם אתה מגייס לטווחים כאלה סכומים קבועים ,  הפירעון השנתי של החוב שלך בעתיד יתאזן ויהיה אחיד .  זה מקטין את הסיכון של מיחזור החוב .  כלומר ,  הסיכון שפתאום נידרש לפרוע חוב עצום בשנה מסוימת ,  ולא נוכל לעמוד בכך ".  מה אורך החיים הכולל של החוב הממשלתי ?   " כחמש וחצי שנים ".  איך זה ביחס למדינות אחרות ?   " ארוך יחסית ביחס למדינות המפותחות .  אנחנו ממוקמים בשליש העליון של מדינות ה-oecd .  החוב של האמריקאים קצר - 30% מהחוב שלהם הוא בטווח פירעון של פחות משנה .  ארה"ב היא מדינה שהחוב שלה קצר בגלל עודף ביטחון עצמי - הם יודעים שגם בעוד שנה הם יוכלו לגייס בשוק בקלות .  למדינות אחרות חוב קצר בגלל חוסר היכולת שלהן לגייס לטווח ארוך ,  כי המשקיעים מפחדים לתת להן כסף לטווח ארוך . " זה מדגיש את הדילמה שמלווה אותנו - המיקום שבו אנחנו רוצים להיות במישור של עלויות מול סיכונים .  ככל שהחוב ארוך יותר כך הריבית עליו מתייקרת ,  אבל גם הסיכון שלו קטן - אני צריך לדאוג לפירעון החוב הזה רק בעוד שנים רבות ,  ולהפך ,  כשמדובר בחוב לטווח זמן קצר . " מצאנו את הפשרה הכי טובה מבחינתנו במח"מ של כחמש שנים - אזור שבו העלויות נמוכות ביחס לפרופיל הסיכון ,  שאנחנו יכולים לחיות אתו .  אבל עכשיו אנחנו נמצאים במגמה של קיצור מבוקר ואטי של החוב ,  שמשמעותו הקטנת עלויות הגיוס .  אנחנו יכולים לעשות את זה בגלל השיפור במצב הכלכלה הישראלית ,  שיפור מוחלט ויחסי .  כעת אנחנו שוקלים לקחת מעט יותר סיכונים כדי לשלם פחות ".  יחידת ניהול החוב הממשלתי ,  הפועלת באגף החשב הכללי באוצר ,  מתעסקת עם כסף גדול .  היחידה אחראית על ניהול מצבת החוב של הממשלה ועל גיוסי החוב השוטפים לצורך מימון פעילותה .  ביחידה מועסקים 17 עובדים והיא מורכבת משלוש מחלקות :  ניהול חוב מקומי ,  ניהול חוב חיצוני ועסקות מט"ח ומחלקת ניהול סיכונים .  ב-2009 עברו בידי אנשי היחידה יותר מ-100 מיליארד שקל .  סכום דומה יעבור שם גם ב-2010 - 65 מיליארד שקל מאג"ח שהגיע מועד פירעונן  ( שני שלישים קרן והשאר ריבית )  ועוד גירעון ממשלתי בסכום של 39 מיליארד שקל ,  שלצורך מימונו היחידה תצטרך לגייס גם ב-2010 חוב של כ-100 מיליארד שקל .  לסכומים האסטרונומיים שעוברים ביחידה השלכות כספיות מהותיות על כל החלטה שמקבלים קברניטיה :  מתי להנפיק ,  כמה להנפיק ,  בישראל או בחו"ל ,  צמוד מדד או שקלי והאם כדאי להנפיק בריבית משתנה .  כל החלטה כזו גוזרת תשלומי קרן וריבית שונים - ומשפיעה במאות מיליוני שקלים על החזרי החוב בכל שנה .  כלומר ,  ניהול הדוק ונכון יכול לחסוך מאות מיליוני שקלים בשנה .  זה אמנם סכום קטן ביחס לחוב המנוהל ,  אבל סכום עצום במונחי תקציב - חשבו מה מדינת ישראל יכולה לעשות עם עוד 400 מיליון שקל שמתפנים לה כתוצאה מחיסכון בריבית .  בתחילת ינואר פירסמה היחידה את היעדים ל-2010 :  מחזור חוב ממשלתי של 65 מיליארד שקל וגיוס 39 מיליארד שקל נוספים ,  כדי לממן את הגירעון על פי הנחות התקציב .  ב-2010 צפויה הממשלה לגייס כ-104 מיליארד שקל .  בתחילת השנה פורסמו גם המועדים העתידיים לגיוסים ומכשירי הגיוס ,  אבל לא פורסמו היקף החוב שיגויס ומכשירי החוב בכל הנפקה .  ביחידה מספרים כי מה שהביא לפרסום היה ,  בין השאר שיעור בניהול ציפיות מול השוק ,  שהם זכו לקבל במאי האחרון .  באותה עת פירסם themarker שהממשלה צפויה לגייס ב-2009 כ-100 מיליארד שקל - היקף גיוס חסר תקדים .  המשקיעים לא אהבו את החדשות ,  והאג"ח הממשלתיות נסחרו בירידות . " זו היתה תקלה בניהול ציפיות .  היינו בטוחים שכשמסתכלים על הסכום למחזור חוב  ( כלומר החוב הממשלתי שעתיד להיפדות .  סכומים אלה מגולגלים ,  כלומר מגויסים שוב מהציבור - ש"מ )  ,  שהוא גלוי ,  והגירעון הרי מפורסם בספר התקציב ;  חשבנו שהשוק יודע לעשות את הסכימה ולגזור כמה אנו עתידים לגייס . " אבל עם הפרסום שלכם נוכחנו לדעת שזו היתה הפתעה למשקיעים והשוק סער .  מבחינתנו ,  מנפיק שבא לשוק כמעט כל שבוע זה לא אירוע רצוי ,  כי יש לו השפעה על עלויות הגיוס .  בבנק ישראל מודעים מאוד לכל התחום של ניהול ציפיות מול השוק ,  ואנחנו מאמצים דרך דומה .  למרות התקלה ,  הצלחנו לגייס 100 מיליארד שקל - ובסיכומה של השנה התשואות באפיק הממשלתי ירדו ".  איך אתם מסבירים את רווחי ההון שנרשמו ב-2009 באפיק הממשלתי - אף שהיקף הגיוס היה הגבוה ביותר שנרשם כאן עד כה ?   " המשבר הביא משקיעים לחפש אחר איכות ולהתרחק מסיכון ,  מגמה ששיחקה לטובתנו ".  סינרגיה עם בנק ישראל עם פרוץ המשבר הפיננסי והבהלה שאחזה בשווקים ,  יחידת החוב הממשלתית התכנסה לסדרת ישיבות חירום ,  כדי להחליט כיצד מתמודדים עם המשבר .  בשלב ההוא כבר היה ברור ש-2009 תהיה שנה של גיוסי שיא ,  בגלל הגירעון הממשלתי התופח ועל רקע שווקים היסטריים שמוכרים כל דבר שזז .  ביחידה רקחו כמה פתרונות יצירתיים .  איך אתם מתכוננים למה שעלול להיות משבר הגיוס הכי גדול שהיה כאן ?   " עוברים על הרשימה של כלי הגיוס ומנסים לחשוב על חלופות נוספות ,  מעבר למקורות המימון הרגילים .  יש את החשודים הרגילים ,  כמו להגדיל אג"ח מיועדות או לממש נכסים של הממשלה .  בשנה האחרונה התמקדנו בכלי נזילות .  למשל ,  הנפקות אג"ח קצרות משנה ".  אבל המק"מ הוא כלי של בנק ישראל ,  לא ?   " האג"ח של פחות משנה מונפקות בעיקר על ידי בנק ישראל ככלי מוניטרי ,  אבל גם ליחידת החוב יש האפשרות להשתמש בכלי זה וב-2009 גייסנו 8 מיליארד שקל דרך אג"ח קצרות .  הפעילות שלנו במכשיר הזה יצרה סינרגיה עם בנק ישראל ,  כי בתחילת 2009 הבנק הודיע שהוא יקטין את הגיוסים במק"מ ".  זה לא קשור בהחלטות הריבית - בנק ישראל הביא את זה בחשבון ?   " הם עוקבים אחר מאזן הנזילות - כמה כסף נספג וכמה כסף יוצא מהשוק ;  את כל הנתונים הם מקבלים מאיתנו ".  למה לא להנפיק אג"ח ארוכות - הרי גם מה שתגייס באג"ח הקצרות תיאלץ למחזר שוב . " זו מעין הלוואת גישור מהשוק .  הגיוס דרך האג"ח הקצרות מסייע להחליק את הגיוסים לטווח הארוך ולהוזיל עלויות .  בעיקרון ,  ככל שהחוב ארוך יותר כך הריבית עליו מתייקרת .  ככל שאתה מנפיק לזמן קצר יותר ,  עלויות הגיוס נמוכות יותר .  כך נהוג בעולם ,  ובפרט בישראל שבה המשקיעים דורשים ריבית גבוהה יחסית בעבור חוב ארוך - ולכן גיוס לטווחים קצרים מקטין בצורה משמעותית את העלויות  " למשל ,  אם יש פירעון גדול מאוד של איגרת אבל אנחנו יודעים שחודשיים לאחר מכן יגיעו תקבולים גבוהים ממסים או מהפרטה ,  למה לגייס חוב יקר ל-10 שנים ,  כשמה שצריך זה רק גישור לכמה חודשים ?  זה כלי נזילות . " אם עוד חצי שנה ההכנסות ממסים יעלו ואין צורך למחזר את הכלי הזה ,  אז נגייס לטווח קצר בזול ולא נצטרך לגייס הלאה .  גיוס בטווח קצר מלווה בסיכון שניאלץ לחזור לשוק ולקחת ממנו כסף - אבל יש ,  כמובן ,  תועלת בלגייס בזול .  גם ב-2010 אנחנו צפויים לגייס בכלי הזה כ-8 מיליארד שקל ".  כלי נוסף שבו משתמשים ביחידת החוב כדי למחזר פירעונות הוא מכרזי החלף .  לקראת פירעון של אג"ח הם פונים לשוק ומציעים שהתשלום יתבצע באמצעות אג"ח חדשות לזמן ארוך - במקום לשלם כסף .  ההחלפה נעשית באמצעות מכרז . " אם אג"ח מגיעות לפירעון המשקיע יכול לבחור לרכוש שוב אג"ח שלנו ,  או להשקיע במשהו אחר .  במכרז החלף ,  רגע לפני שהאיגרת נפרעת ,  לוקחים אותה ונותנים בעבורה אחרת .  כך מבטיחים שהמשקיעים ימשיכו להשקיע אצלנו ,  באג"ח שלנו ".  בכך אתה כובל את שיקול הדעת של המשקיע . " כובל זו מלה קשה כי הכל נעשה מהסכמה .  אבל כן ,  אתה מבטיח שהוא נשאר אצלך .  הפירעונות שלנו גדולים מאוד ,  לעתים 15-20 מיליארד שקל בתקופה קצרה .  אם נחכה שאיגרת תיפרע במלואה ,  נתקשה לגייס סכום דומה כדי למחזר אותה בתקופה קצרה וניאלץ למחזר את הגיוסים שלנו ולצבור קופה .  כך אתה מחליק את הפירעונות .  לפני שהאיגרת נפרעת אני מתחיל להחליף אותה .  המוסדיים אוהבים את הכלי הזה - הוא חוסך גם להם את הצורך להשקיע את הכסף מחדש ".  כלי אקזוטי עוד כלי שהיחידה החלה לעשות בו שימוש בשנים האחרונות הוא פיקדונות מט"ח .  יחידת החוב הציעה לבנקים להפקיד את עודפי המט"ח שלהם בפיקדונות אצלה - במקום בפיקדונות בבנקים בחו"ל .  בשיאו של המשבר משרד האוצר הישראלי היה נראה כמקום הרבה יותר בטוח לשים בו כסף מאשר סיטיבנק . " מדובר בכלי אקזוטי שמנצל אינטרסים משותפים "  אומרים ביחידה  " במערכת הבנקאות בישראל ,  שהחזיקה יתרות מט"ח גבוהות ,  פחדו מהפקדה בבנקים זרים ואנחנו היינו צריכים את המימון כדי להקל על היקף הגיוסים בשוק האג"ח המקומי .  ב-2009 גייסנו כמיליארד שקל בפיקדונות מט"ח ".  מיליארד שקל זה כסף קטן . " התועלת לא נבחנת בכמה גייסנו ,  אלא בכך שעומד לרשותנו כלי גיוס נוסף .  אם במשך השנה הדברים היו מסתדרים פחות טוב מכפי שהסתדרו ,  יכולנו להשתמש בו .  אם ,  למשל ,  היו פירעונות גדולים יותר או אם היו מחליטים על פריצת הגירעון והצורך למימון היה גדל ".  אחד האתגרים הגדולים של יחידת החוב הוא ניהול קופת המדינה :  הכנסות של כ-300 מיליארד שקל בשנה ,  וסכום דומה בצד ההוצאות .  היחידה מנהלת את הקופה באופן שיאפשר משיכת תקציבים שאושרו - כלומר דואגת שיהיה די כסף למימונם .  אפשר להחזיק קופה גדולה ,  מה שהופך את הניהול לפשוט בהרבה .  אלא שקופה גדולה גוררת גם הוצאות מימון גבוהות .  האתגר הוא לשמור על רמה גבוהה של נזילות במינימום עלויות .  מה דעתכם על הקופה שצבר בנק ישראל - יתרות מט"ח של 62 מיליארד דולר ?   " אנחנו נמצאים בקשר עם חברות הדירוג ועם קרן המטבע הבינלאומית ,  והיקפן הגבוה של יתרות המט"ח מעניק שם יתרון למשק הישראלי מכיוון שהן משמשות רזרווה לשעת חירום .  בזמן המשבר העולמי ,  כשמדינות אחרות היו צריכות לממש יתרות מט"ח כדי לממן התחייבויות שהמערכת הפיננסית יצרה ,  ישראל הגדילה את יתרות המט"ח .  כך ,  במאזן הנכסים וההתחייבויות של ישראל מול העולם - יש לנו הרבה נכסים ".  החשב הכללי לשעבר ירון זליכה התבטא בגנות הצבירה .  הוא טען כי צבירת יתרות בהיקף כה גדול היא בזבוז . " יש הרבה מודלים שמנסים להעריך מהו ההיקף האופטימלי של יתרות המט"ח ,  אבל אין כלל קובע .  זליכה יצר קישור מסוכן בין יתרות המט"ח להשקעות דרך המדען הראשי .  יתרות מט"ח הן כלי מוניטרי ,  והשקעות דרך המדען הראשי הן השקעות פיסקליות שהכנסת צריכה להחליט עליהן .  זהו קשר מסוכן מאוד ,  שעוקף לחלוטין את התקציב . " הדבר היחיד שעשוי להטריד אותנו בצבירת יתרות המט"ח הוא העובדה שצריך לממן את הרכישות ולספוג את הנזילות .  צריך לוודא כי בשוק ההנפקות יש מספיק מקום לנו ,  לבנק ישראל ולאג"ח הקונצרניות .  זהו ההיבט היחיד שמעניין אותנו .  קשה לקבוע מהו היקף יתרות המט"ח שבנק ישראל צריך להחזיק .  יש להם את השיקולים שלהם ".  קשר עם השוק גם בשיאו של המשבר ,  בימים הקשים של ספטמבר-נובמבר 2008 ,  יחידת ניהול החוב שמרה על קשר ישיר עם הפעילים בשוק ההון - עושי השוק ,  שהם אלה שסוחרים באג"ח הממשלתיות ,  והגופים המוסדיים שאמורים לקנות אותן .  היחידה היתה קשובה לצורכי השוק וניסתה להתאים את מבנה ההנפקות לבקשות השוק ,  ולו כדי להרגיע מעט את המצב .  אתם מדברים עם השוק ?   " כן .  יש לנו גם עושי שוק - הם הסוכנים שלנו ,  שנמצאים עם המוסדיים בקשר שוטף .  לפני כל תוכנית הנפקות ,  רבעונית או חודשית ,  אנחנו מתייעצים איתם או ישירות עם הגופים המוסדיים ,  כדי לראות מה הלך הרוח בשוק ".  עם מי אתם מדברים ?   " עם כולם ".  יש להם אינטרס הפוך משל הממשלה . " נכון ,  אבל המטרה שלנו היא להצליח למכור את האג"ח במחירים טובים ,  ובשביל זה צריך להיות קשוב גם למה שהקונים רוצים .  בנובמבר 2008 ,  בעיצומו של המשבר ,  היתה דרישה חד-משמעית שנקצר את החוב המונפק כדי להקטין סיכון לקונים .  עשינו את זה .  היתה גם דרישה חד-משמעית להנפקות צמודות ,  כי התעורר חשש גדול לגבי אינפלציה ".  אינפלציה ?  דיברו אז על מיתון במשק . " נכון ,  אבל סביבת הריבית היתה נמוכה מאוד והיו חששות להתפרצות אינפלציונית .  חששות אלה ליוו אותנו תקופה ארוכה .  למעשה הם מלווים אותנו עד היום ".  ומה המצב כיום ?   " יש איזון .  אין היסטריה .  זה כמובן יכול להשתנות במהירות ".  למה אתם לא מפרסמים כמה תגייסו ובאילו מכשירים ?  הרי אתם כבר יודעים מהו הסכום למחזור ומה הגירעון למימון .  תאמו ציפיות עם השוק . " ניהול צורכי התקציב הוא תנודתי .  אנחנו לא עובדים במתכונת שנתית ,  אלא רבעונית .  אם יש ביקוש גדול של מוסדיים לסוג מסוים של אג"ח ,  זה יתבטא בתשואה נמוכה יותר .  היו תקופות שהתעורר חשש מאינפלציה וכולם רצו אג"ח צמודות .  אם השוק מאוד רוצה משהו והוא מתמחר אותו באופן שלנו הוא משתלם - אז ננפיק לו את זה . " כשהשוק פחד מאוד מהאינפלציה הוא תימחר את האיגרות שלנו בהתאם .  אם אנחנו משוכנעים שלא תהיה אינפלציה גבוהה כמו שהשוק צופה ,  אנחנו מרוויחים .  אם בחרתי להנפיק אג"ח צמודות וזה הצליח ,  ניתן מיידית לתרגם את זה לכסף ".  ומה לגבי השקעות זרים באג"ח ממשלתיות המונפקות בישראל ?   " אחזקות הזרים די ירדו ,  חלק ממגמה עולמית של החזרת כסף הביתה .  כיום הם מחזיקים פחות מ-2% מהאג"ח הסחירות ".  זה הכל ?  השווקים הבינלאומיים לא ממש עזרו לנו . " זה דווקא שיחק לטובתנו כי בתקופה הקשה הם עלולים לברוח באחת ,  כפי שקרה בהונגריה .  המשקיעים הזרים ,  שהחזיקו 50% מהאג"ח הממשלתיות בהונגריה ,  הוציאו את הכסף במהירות ואז הבנק המרכזי לא היה יכול להוריד ריבית כדי לסייע במדיניות מרחיבה מחשש להמשך פיחותו של המטבע .  להפך ,  הבנק היה חייב להעלות את הריבית ".  יש דרך ארוכה בין 2% ל-50% . " אנחנו רוצים לראות את עצמנו במקום כלשהו באמצע .  אבל העובדה שיש פה עושי שוק מראה שיש פוטנציאל ".  באילו מכשירים אתם צפויים להשתמש השנה ?   " נמשיך להשתמש בכלי הנזילות - האג"ח הקצרות ומכרזי ההחלף .  בנוסף ,  נמשיך להנפיק בחו"ל כדי להקל על עומס הגיוסים בשוק המקומי ,  וגם כדי לאותת למשקיעים בחו"ל על חוסנה של ישראל .  בעיקרון ,  נמשיך גם לשמור על תקשורת עם השוק ,  כדי לוודא שאנחנו לא מפתיעים אותו וממשיכים להיות קשובים לצרכיו ".  מה השוק מבקש מכם עכשיו ?   " הגילון פופולרי מאוד בשוק ,  משום שהוא מכשיר הנסחר בריבית משתנה והוא מתאים לתקופות שבהן צופים עלייה בריבית .  לכן החזרנו את הגילון לתוכנית העבודה שלנו ,  והנפקנו אפילו סדרה חדשה שלו ".  מה החוכמה ?  השוק ירוויח את זה שהוא לא ייפגע מהעלאת ריבית ,  והמדינה תשלם את המחיר עם חוב יקר יותר . " נכון ,  אבל זה חלק מהתוכנית שלנו - לקחת יותר סיכונים ,  במטרה להפחית את עלות הגיוס .  אנחנו יכולים להרשות זאת לעצמנו .  לכן אנחנו שומרים על תיק עם מגוון כלים .  הכלי היחיד שגנזנו הוא איגרות חוב צמודות לדולר .  הסדרה האחרונה של הגלבוע נפדתה בחודש שחלף ".  מה עם המכשיר של הנפקות אג"ח ארוכות מאוד ,  ל-30 שנה ,  בעבור קרנות הפנסיה ?   " לצערנו ,  המכשיר הזה לא זוכה למספיק ביקושים .  בשוק ההון הישראלי יש עיוות גדול מכיוון שקרנות הפנסיה מקבלות מהמדינה אג"ח ארוכות לא סחירות  ( אג"ח מיועדות - מ"א )  .  לכן ,  בשונה משווקים אחרים בעולם ,  אנחנו לא זוכים לביקושים גבוהים בהנפקות שלנו לטווחים הארוכים . " בנוסף ,  יש גם הרבה מוסדיים שמפחדים לקנות אג"ח ארוכות משום שהם נמדדים בתשואה חודשית ,  ואג"ח ארוכות עלולות להשפיע לרעה על התשואה החודשית שלהם .  לכן ,  הביקושים אצלנו למכשיר הזה צנועים בהרבה בהשוואה לשווקים אחרים .  עם זאת ,  זו תעודת כבוד שיש לנו איגרת סחירה ל-20 שנה ול-30 שנה .  זה לא מובן מאליו ".   " משוכנעים שנעמוד ביעדים ,  בתנאים סבירים"לאחר שצלחו את 2008- 2009 ,  ביחידת החוב צריכים להתמודד עם האתגרים של 2010 .  כאמור ,  היקף גיוס החוב השנה עתיד לחזור על השיא חסר התקדים של 2009 - גיוס של 100 מיליארד שקל בשנה אחת .  אם הצלחתם לגייס סכום כזה בשנת משבר ,  וסיימתם את השנה בעליות שערים בשוק האג"ח ,  זה בטח לא קשה מדי לחזור על כך גם ב-2010 . " לא לגמרי .  מדובר בצורכי גיוס דומים לאלה של 2009 ,  אבל עדיין אלה גיוסים גדולים מאוד .  להבדיל משנה שעברה ,  ב-2010 יחסרו לנו כמה גורמים מסייעים חשובים מאוד .  למשל ,  בנק ישראל שקנה בשנה שעברה 18 מיליארד שקל בשוק האג"ח הממשלתיות ,  לא צפוי להמשיך ולרכוש אג"ח השנה .  זהו קונה משמעותי מאוד שיוצא מהשוק .  בנוסף ,  ההיסטריה של המשקיעים ,  שדחפה אותם לנכסים בטוחים כמו אג"ח ממשלתיות ,  פסקה גם היא . " מנגד ,  השנה שוק האג"ח הקונצרניות מהווה בעבורנו תחרות - בכלל ,  כל שוק ההנפקות מתעורר .  בתור ממשלה אנחנו מעוניינים שהשוק הקונצרני ,  וההנפקות בכלל ,  יצליח ואנחנו נצטמצם בהיקפי הגיוס .  אבל עם צורכי גיוס נתונים ,  השוק הזה עתיד להוות בעבורנו תחרות . " יש תחרות גם מהשוק הבינלאומי .  מדינות רבות מנסות לממן את הגירעונות שצברו בשוק הבינלאומי - מה שיוצר תחרות על גיוסים ביורו או בדולר ,  בעיקר ממדינות בדירוג דומה כמו יוון ,  ספרד ופורטוגל ".  אתם מודאגים ?   " אנחנו משוכנעים שנצליח לעמוד גם השנה ביעדי הגיוס שלנו - ובתנאים סבירים ". 

במשרד האוצר מרגישים בטוחים :  הולכים על חוב זול - ומסוכן יותר
מנהלי תיק ההשקעות הגדול במדינה - אנשי יחידת החוב באוצר - מנהלים 600 מיליארד שקל במט"ח ואג"ח .  ראשי היחידה בטוחים שלא יתקשו לעמוד ביעדי הגיוס השנתיים ,  ומאמינים שיתרות המט"ח הן יתרון .  המגייסים הגדולים בשוק ההון יוצאים למתקפה

