עסק הביש
אחת הבעיות הכי גדולות של הפועל תל אביב היא חוסר ההצלחה לרענן את הסגל ,  כתוצאה ממדיניות רכש בעייתית שלא מתאימה למועדון שמשתייך לליגת האלופות .  כך נכשלו האדומים להביא שחקן רכש דומיננטי כבר כמעט שנתיים ופספסו לא מעט עסקאות מוצלחות
עשרות שמות של שחקני רכש פוטנציאליים התגלגלו בקיץ האחרון לידיים של הפועל תל אביב .  אחד מאותם שמות היה קמיל קופונק ,  קשר נבחרת סלובקיה ,  שהוצע להפועל כשלושה שבועות לפני המונדיאל .  קופונק הוא קשר בעל פוטנציאל אדיר וסכום העסקה שדרש בזמנו סוכנו היה מצחיק בשביל שחקן ברמתו ,  450 אלף יורו .  באותו זמן הקשר נתן את הסכמתו לחתום בישראל כשמה שנדרש מהפועל הוא לשלוח מישהו שיעקוב אחריו בשני משחקי הכנה של סלובקיה לקראת גביע העולם .  לא רק שנציג מהפועל לא הגיע לראות אותו ,  אף אחד לא החזיר תשובה והעסקה כמובן נפלה . " מה יותר טוב מלקחת טיסה ולראות אותו במשחק בינלאומי ?  ",  טוען גורם שהיה מעורב באותו מהלך . " אבל אף אחד מהפועל לא נסע וגם לא נתן תשובה .  אחרי שקופונק הבקיע נגד איטליה במונדיאל הסוכן שלו אמר לי 'רד ממנו ,  הוא כבר לא יבוא לישראל' .
 זו רק דוגמה קטנה שיכולה להמחיש איך אחת הקבוצות הגדולות בישראל מתקשה לצמוח בכל הנוגע למדיניות הרכש שלה .  כבר שנתיים שהפועל תל אביב מתקשה להביא זרים איכותיים ותמיד נגררת להחתמות של הרגע האחרון ,  בגלל ריבוי דעות במערכת ,  חוסר מקצועיות בבחינת שחקני רכש אפשריים ושלל בעיות שבימים אלו אנו עדים היטב לתוצאות שלהן :  הפועל עדיין מנסה לסחוט את טיפות הלימון האחרונות בנוסחה הקבועה שעובדת לה עם אותו הרכב קבוע ,  הרכב שהיה זקוק לרענון ,  לרעיונות חדשים ,  לכוחות נוספים ,  אבל אלה לא הגיעו בתחילת הקיץ וגם לא בסופו .  המחסור הזה ודאי היה עוזר לאדומים להתגבר על הבעיות בהנהלה ,  כשהערב  ( רביעי ,  20.45 ,  ספורט5 ו-555 HD )  מול ליון מי שאמור לעלות בהרכב הוא רומן רוקי שעד עכשיו לא נראה כמו דוגמה נגדית לטענות על מדיניות הרכש של הדאבליסטית .
 הקרואטי ,  ירקו לקו ,  בעל 60 הופעות בנבחרת ,  שחקן עם קבלות מוכחות שבקיץ האחרון הפך להיות שחקן חופשי אחרי ששוחרר ממונאקו הצרפתית ,  היה אחד המועמדים לפני רומן רוקי .  הצעה להפועל נשלחה ואחרי בחינה של הדברים אמר על הקשר יוסי אבוקסיס : " מדובר בשחקן מצוין ,  אבל כרגע אנחנו לא מחפשים קשר אחורי קלאסי ,  יש לנו את אביחי ידין בתפקיד .  אנחנו מחפשים מחליף לביברס נאתכו ,  שחקן יותר טכני בקישור ".   
" צריך להבין ,  הליגה הישראלית רחוקה מלהיות מגנט לשחקנים גדולים ",  טוען סוכן ישראלי . " אבל להפועל נפתחו כמה חלונות הזדמנויות להביא לכאן שחקנים בסדר גודל מאוד רציני בגלל הסיכוי לשחק בליגת האלופות ,  שחקנים שלא צריך להיות מבין גדול בכדורגל כדי להכיר ,  אבל הם פספסו כל הזדמנות .  זה היה מדהים .  הם לא החזירו תשובות ,  העבירו אותך מאחד לשני ,  ביקשו דיסקים ,  אבל אחר כך לא ענו לטלפונים .  הפועל אולי האלופה בארץ ,  אבל היא בטוח גם אלופה בלפספס שחקנים ".  
מספר ימים אחרי שהפועל ויתרה על לקו בטענה שהוא קשר אחורי ,  הוחתם רוקי ,  שהוגדר על ידי התקשורת הצרפתית כ'מקצוען חסר ברק' ושהתברר בעצמו כשחקן בעל אוריינטציה הגנתית .  בהפועל לא נעשתה עבודת שטח רצינית על השחקן ,  אלא הסתמכו על המלצתו של לואיס פרנדדז ,  שהיה האיש שהביאו כילד לפאריס סן ז'רמן .  רק אחרי מספר שבועות הבינו בהפועל את הטעות שעשו כשאפילו סוכנו של הצרפתי התפלא כאשר אלי גוטמן ציפה מהקשר לדברים שהוא לא יודע לעשות ,  כמו מסירות על שטחים קטנים והצטרפות להתקפה .  היו לא מעט מקרים כאלו .  דיסקים על גבי דיסקים נחתו אצל אבוקסיס והסקאוט אסי דומב ,  שבילו לילות רבים מול מסך הטלוויזיה ,  אך ההספק של נוהל העבודה הזה ידוע לכולם .  עד היום אלי גוטמן היה ידוע בבחירת הזרים שלו ,  אבל במציאות של הפועל תל אביב קשה לדברים האלה לבוא לידי ביטוי .  מגוון הדעות והכוחות במועדון לא עוזר בכלל .  דוגמה קטנה לכך אפשר למצוא בהחתמה של בן סהר וטוטו תמוז .  לטענת גורמים המעורבים בעסקת סהר ,  היו שני משאים ומתנים :  האחד מול מוני הראל והשני מול גבי קצרה .  הראל וגוטמן רצו להביא את השחקן בכל הכוח ואילו קצרה יחד עם אלי טביב שינו הסיכומים יותר מפעם אחת . " זה נראה היה כאילו צד אחד ניסה להפריע לעסקה ואילו צד שני רק רצה לסגור ",  טוען גורם שהיה מעורב .  הדברים עוד הלכו והוקצנו אחרי ההעפלה לליגת האלופות .  גוטמן התעקש על עידן שריקי כמחליף למהראן לאלה הפצוע ,  אך חטף צעקות על עלות העסקה .  אחרי שזו טורפדה בניגוד לרצונו של המאמן הוחלט ללכת על טוטו תמוז .
 הבעיה היא שקשה לשייך את אוזלת היד הזו רק לבעיות שצצו העונה .  גם בעונת הדאבל הפועל החתימה שחקנים על חוזה שאפשר להשתחרר ממנו בינואר  ( מנטשאשווילי )  ,  סגרה עם מישהו שחשבה שיגיע על תקן ישראלי  ( דה רידר )  וקוננה על אובדן שחקן רכש מביך שממנו ניצלה בנס  ( בוקארי )  רק כדי להביא שחקן פצוע ,  כמובן ,  כמובן ,  ברגע האחרון  ( ורוצ'ינה )  . " נכון ,  נעשו הרבה טעויות בעבר מבחינת שחקני הרכש ",  מודה גורם בקבוצה . " אבל לשם כך הובא אסי דומב ,  כדי לקבל החלטות טובות יותר .  כל השחקנים שהובאו לאחרונה הוחתמו תחת לחץ עם הרבה מאוד טעויות מצדנו ,  ואנחנו מקווים כי מהעונה הבאה כבר יראו פירות לעבודה של אסי ,  שלאורך העונה הנוכחית יעקוב אחרי מספר מועמדים ". 
גם העונה ,  למרות שהקבוצה לא החליפה צוות מקצועי וזה יכול היה לתכנן הכל כבר מחודש מרץ ,  כלום לא השתנה .  אלא שהעונה ההשלכות המקצועיות של חוסר הרענון היו הרבה יותר גדולות .  מיד בסיום העונה הצהיר גוטמן כי הוא רוצה את סהר ויצחקי ,  אך בשלהי המשא ומתן עם השניים ,  נחת בוולפסון כריסטיאן אלברז שעמד לחתום בקבוצה .  על פניו ,  הצ'יליאני שוחרר מכיוון שסחב פציעה  ( דבר מאוד שכיח אצל האדומים )  ,  אך סיבה נוספת לכך נבעה מהחשש שבסוף הקבוצה תצטרך להחתים חלוץ זר .  בין חוסר התכנון לחוסר הארגון גם סטיבן כהן סיכם את תנאיו בקבוצה ,  אך הפועל שוב שמעו להפתעתם כי אינו מחזיק בדרכון ישראלי ומיהרו לוותר .  אחרון חביב היה ביוואן פרנסמן ,  שהוגדר  " כאופציה אחרונה "  והיום אפשר להבין למה .  אגב ,  עניין מצחיק שיכול להסביר קצת מכל דבר הוא הכוונה של האדומים להשקיע מיליוני דולרים ברכישת בן סהר ,  אבל לא כחצי מיליון דולר על שחקן זר .  
ואי אפשר להתעלם גם מסיפור המגן אנתוני ואנדן בורה ,  שהגיע באישון לילה לחתום בקבוצה .  אחרי שתנאיו סוכמו גילו בהפועל כי רוני רוזנטל הוא בכלל לא סוכנו והעסקה טורפדה כי סוכנו בבלגיה שכנע אותו לפקפק בהצעת האדומים והבלגי חזר הביתה .  מוני הראל אמר לאחר מכן : " מאיפה אני אמור לדעת שרוני לא הסוכן .  אני לא הולך ובודק דברים כאלה ".  כך שוב החתימה הפועל שחקנים שלא ממש רצתה .  הראשון הוא סלים טועמה ,  שאם לא היה משיג את השחרור מיוון לא היה מגיע ,  והשני הוא טוטו תמוז . " בסך הכל ,  הפועל עובדת על הרכש שלה בצורה טובה מאוד ",  אומר רונן קצב ,  שהיה קשור לחלק מאותן עסקאות . " אם יש דבר שאפשר לבקר את הפועל הוא שיש יותר מידי גופים שצריכים לאשר עסקה כזו אחרת ,  אבל אם נסתכל נגלה שהפועל החליטה העונה להשקיע ולבנות סגל רחב ולדעתי היא הצליחה בכך ".  
יחד עם הביקורת ,  הנהלת המועדון זכתה לשבחים על השארת הכוכבים מהעונה שעברה במועדון .  זאת אסור לשכוח .  אבל גם כוכבים צריכים תחרות ,  צריכים כוחות רעננים שיעירו את הקבוצה ,  ואת זה הפועל מתקשה להשיג . " זה לא סתם שאנחנו לא פוגעים "  אומר שחקן בהפועל . " אי אפשר לדרוש מאותם שחקנים כל פעם לשחזר את אותה יכולת .  הבעיה היא שלא הצליחו להביא שחקן דומיננטי אחד ,  שברגעים הלא טובים יביא משהו חדש לקבוצה .  לא בכל משחק ורמוט ושכטר יצילו את המולדת ובשביל זה צריך דם חדש ,  אבל ההנהלה והצוות המקצועי מתעקשים להביא שחקנים שהם או לא בכושר משחק ,  או פצועים ,  או כאלה שפשוט לא מתאימים לשיטת משחק ".   
" עבודה על חיזוק הסגל לעונה הבאה היא הדרך הנכונה לעבוד ",  מסכם המאמן רוני לוי . " קודם כל ,  חשובה התשתית הקיימת .  יחד עם זאת ,  לכל קבוצה יש נקודות תרופה וכשחושבים על חיזוק צריך תמיד לחפש למלא את הנקודות האלה .  זה הרבה תלוי במאמן ואיפה הוא חושב שצריך להתחזק .  במכבי חיפה ,  למשל ,  בכל קיץ היינו מבצעים מספר שינויים למרות האליפויות במטרה לחזק את הקבוצה וגם במחשבה לעתיד .  מבחוץ קל לבקר קבוצה שלא מצליחה בזרים ,  אבל זה לא קל כמו שנראה .  יש הרבה משתנים שלא תלויים רק בקבוצה או בצוות המקצועי .  בסך הכל הפועל תל אביב בנתה סגל מצוין ,  וזרים זו גם שאלה של הרבה מזל ". 
תגובת הפועל תל אביב תימסר לכשתתקבל .
 
עסק הביש
אחת הבעיות הכי גדולות של הפועל תל אביב היא חוסר ההצלחה לרענן את הסגל ,  כתוצאה ממדיניות רכש בעייתית שלא מתאימה למועדון שמשתייך לליגת האלופות .  כך נכשלו האדומים להביא שחקן רכש דומיננטי כבר כמעט שנתיים ופספסו לא מעט עסקאות מוצלחות

