שלמה אליהו מתנגד להעלאת תפוחי צנטלר וספיר להצבעה לדירקטוריון בנק לאומי
בנק לאומי פנה לרשות ני"ע בבקשה שתכריע האם ניתן להעלות את מועמדותם של השלושה להצבעה
התסבוכת המשפטית סביב המועמדים לדירקטוריון בנק לאומי הולכת ומתגברת כאשר אתמול פנתה מזכירת בנק לאומי לרשות לניירות ערך ,  על מנת שתכריע בשאלה - האם ניתן להעלות עוד מועמדים להצבעה לדירקטוריון בנק לאומי באסיפה הכללית שתתקיים ב-11 במרץ .  כיום ,  בסדר היום של האסיפה הכללית מועלת להצבעה מועמדותם של ששה מתמודדים :  ד"ר דוד קליין ;  וחמשת המועמדים אותם הציעה ועדת המניות :  נורית סגל ,  יעקב גולדמן ,  משה דברת ,  משה וידמן וגליה מאור .  אולם ,  בימים האחרונים הגישו עוד שלושה מועמדים את מועמדותם מכח תקנון הבנק :  איזי תפוחי ,  רוברט צנטלר ועמוס ספיר .  עם זאת ,  למרות שתקנון הבנק מאפשר העלאת מועמדויות עד 7 ימים לפני האסיפה הכללית עצמה ,  בחוק החברות ובתקנות ישנם כללים עדכניים יותר בקשר ללוחות זמנים הקובעים את זימון האסיפה הכללית וסדר יומה .  על כן ,  לא העלו בלאומי את העניין לסדר היום של האסיפה עדיין ,  ופנו לרשות לניירות ערך בשתי שאלות :  האחת ,  האם ניתן להעלות את מועמדותם של השלושה לסדר היום ,  והשנייה ,  עד איזה תאריך יכול הבנק לקבל עוד מועמדויות ולהעלותן על סדר היום .  אתמול בערב שלח בעל המניות הפרטי הגדול בבנק שלמה אליהו שלבקשתו מכונסת האסיפה הכללית ,  מכתב לבנק ובו הוא מציין כי הוא מתנגד להוספת ההצבעה עבור צנטלר ספיר ותפוחי לסדר היום של האסיפה ,  כיוון שהדין קובע כללים ברורים בקשר לזימון אסיפה כללית והעלאת נושאים על סדר היום - והם גוברים על הוראות תקנון הבנק שסותר אותם : " הוספת נושאים לסדר היום של האסיפה תשבש באופן חמור את דרך ההתנהלות שנקבעה בדין ואת המטרות החשובות שעומדות בבסיסה .. .על פי הדין לא ניתן לבצע כל שינוי בסדר היום שנקבע לאסיפה או במועדה ". 

שלמה אליהו מתנגד להעלאת תפוחי צנטלר וספיר להצבעה לדירקטוריון בנק לאומי
בנק לאומי פנה לרשות ני"ע בבקשה שתכריע האם ניתן להעלות את מועמדותם של השלושה להצבעה

