נכנס יין יצא חג
הכל התחיל במשקה ההוא ובמסיבות שעשו האר"י ותלמידיו - עד אז היה ט"ו בשבט עוד מאורע רשמי בלוח השנה העברי .  הקבלה חושפת
ימי ט"ו בשבט נושאים עימם ריחות של שינוי באוויר .  תחילתה של תקופה חדשה בפתח ,  הטבע משנה את פניו ,  השמים מתבהרים וקרני השמש פורצות מבעד לעננים ,  מאירות ומלטפות בחמימות עדינה .  שירת ימי החורף כמעט בסיומה וניתן להבחין בבואו של האביב המתקרב .  עתה הבשילו התנאים להתחדשות ולפריחה מחודשת שבסופם האילנות יצמיחו פירותיהם .  
מאז ומתמיד נהגו מקובלים רבים לפרוש אל הטבע ולהתבודד .  רק הם ומחשבותיהם ,  הרהורי ליבם והכוח העליון ,  הוא הבורא ,  שנגלה להם בטבע הפתוח .  רמז לכך ניתן למצוא אצל יצחק אבינו  .  חז"ל דרשו כי יצחק תיקן את תפילת מנחה בזמן שיצא לשוח בשדה וכל העשבים והעצים היו שותפים לשיחתו ולתפילתו וסייעו לולהעלותה עד למקומה .  לכן ניתן להבין בנקל מדוע קיימת זיקה ברורה ויחס עמוק בין עולם המקובלים לעולם הטבע ולט"ו בשבט ,  ראש השנה לאילנות .  
עד למאה ה-16 היה ט"ו בשבט לא יותר ממאורע רשמי בלוח השנה העברי הבא לציין הפרשת תרומות ומעשרות מהתבואה .  אך מאז תקופת האר"י - זה שפתח את חכמת הקבלה להמונים וחולל את המהפכה המחשבתית הגדולה ביותר שידעה הקבלה מעולם - קיבל ט"ו בשבט משמעות ואופי שונים ממה שהיה ידוע עד אותם ימים .  האר"י לימד כי לכל דבר ומאורע בחייו של האדם קיים שורש רוחני ,  ומי שמתעוררת בו השאיפה הרוחנית לדעת מעבר למציאות הגשמית המצומצמת שבה הוא חי ,  מוטלת עליו החובה להשיג את אותו שורש .
 ט"ו בשבט מהווה עדות למנהגי האר"י .  ביום זה נהגו הוא ותלמידיו לחגוג את  " סדר ליל שמחת האילנות "  שאומץ שנים אחר כך בקרב יהדות העולם .  ביום ט"ו בשבט לבשו המקובלים בגדי חג ,  למדו קטעי זוהר מיוחדים ,  ערכו שולחנות מלאי כל טוב ,  אכלו בשמחה מפירות הארץ  ( כנגד עשר הספירות )  ,  שתו יין  ( אור  " חכמה ")  ושרו וחגגו .  
למשנתו של האר"י ,  צמיחת האילן מסמלת את צמיחתו של האדם בעולם הרוח .  החל משלב הזרע שבו מתעורר באדם הרצון במילוי רוחני ,  דרך נביטת הזרע בנפשו המבטאת את תחילת המסע בעולם הקבלה ,  וכלה בהבשלת הפרי ,  היא גמר התיקון - המדרגה העליונה ביותר בעולם הרוח .  לכן אין זה פלא שכתבי האר"י  ,  שאותם העלה על הכתוב תלמידו המובהק ר' חיים ויטאל ,  נקראים  " עץ חיים ".  
חכמת הקבלה מלמדת כי כל חגי ישראל השונים ,  לרבות תקופות השנה מרמזים על השלבים הרוחניים שהאדם עובר במסע חייו .  בעולמה של הקבלה אין משמעות לזמן בהגדרתו הפשוטה ,  ולכן מסלול ההתפתחות הרוחנית שואב דימויים ומושגים הלקוחים מהעולם המוכר לנו .  לאחר רדת מרבית הגשמים המסמלים את  " אור החסדים ",  תכונת הנתינה ללא גבול מצד הבורא לברואיו ,  מתחיל השלב שבו האדם משיל מעליו את קדרות ימי החורף של חייו .  כמו עץ לאחר השלכת שמצמיח עליו והניצנים שעל ענפיו מרמזים על הפירות שעתידים להבשיל .
 כך מדי שנה ,  ניתנת לאדם ההזדמנות לגלות את הבורא בתוכו ,  לצאת מעצמיותו ולרכוש חיים רוחניים .  על פי המקובלים  " האדם הוא עץ השדה ",  וככזה האילן מייצג את האדם שגמלה בליבו ההחלטה והבשיל בתוכו הרצון להתפתח מבחינה רוחנית .  כעת זה הזמן שעליו  " לטעת "  את עצמו בקרקע ,  להכות שורשים ולהצמיח פירות .  חכמת הקבלה מורה על ההקבלה שבסדר השתלשלות הצמיחה הרוחנית האישית ,  המקבילה לפעולות הטיפול באילן .  
היטיב לבטא זאת הרב"ש : " הנה כתיב כי האדם עץ השדה .  היינו ,  כל העבודות שנוהגים באילנות שיהיו מוכשרים להוציא פירות ,  נוהגים גם באדם .  כי עד שהאדם יהיה מוכשר להוציא פירות מוכרחים לעבור עליו כל העבודות שנוהגים באילנות .  ועניין פירות הוא תכליתו של האדם "   ( ספר  " שמעתי ")  .  
בלוח השנה העברי מייצג ט"ו בשבט את מחזוריות החיים ופותח לנו צוהר לעבודה רוחנית פנימית .  הזמן מוכשר לצמיחה רוחנית וכל שעלינו לעשות הוא רק לרצות ללמוד את המורשת הנפלאה שהותירו אחריהם המקובלים .  כל התנאים וכל הכלים ניתנו לנו והשעה יפה לצאת לדרך מרגשת למיצוי עצמי ,  שבסופה נוכל לחוות את הטעם ומטרת החיים .
 יצחק אהרון הוא איש קבלה ,  ראש מרכז  " חכמה ". 

נכנס יין יצא חג
הכל התחיל במשקה ההוא ובמסיבות שעשו האר"י ותלמידיו - עד אז היה ט"ו בשבט עוד מאורע רשמי בלוח השנה העברי .  הקבלה חושפת

