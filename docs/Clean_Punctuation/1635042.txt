חששות הקונים עצרו את ירידות מחירים 
מחקר של מינהל הכנסות המדינה מגלה כי נהירת הקונים לחברות הגדולות בתקופת המשבר הפיננסי מנעה את ירידת מחירי הדירות
 >  >  לכאורה ,  ענף הבנייה בישראל אינו ריכוזי :  הוא כולל מאות חברות קבלניות שפועלות בכל המדינה ,  ונתח השוק שמחזיקות החברות הגדולות אינו גדול יחסית .  למרות זאת ,  מחקר חדש שבוצע במינהל הכנסות המדינה מראה שבתנאים מסוימים - כמו אלה שנוצרו ברבעון האחרון של 2008 - כוחן של החברות הגדולות גדל בשיעור ניכר .  באותו רבעון ,  עם החרפת המשבר העולמי לאחר נפילת בנק ההשקעות ליהמן ברדרס ,  נרשמה ירידה חדה במכירת דירות חדשות בישראל .  מספר הדירות החדשות שנמכרו אז הגיע ל-956 - ירידה של 44% בהשוואה לרבעון שקדם לו ושל 52% בהשוואה לרבעון האחרון של 2007 .  לכאורה ,  עם נפילה כה דרמטית בביקושים ,  ניתן היה לצפות לירידה משמעותיות במחירי הדירות החדשות - אך אלה לא התרחשו .  בעלי דירות מיד שנייה שהציעו את דירותיהם למכירה באותה תקופה נוכחו כי אין קונים במחירים שביקשו ,  ולכן דחו או ביטלו את המכירה - דבר שמסביר את העובדה שמחירי הדירות מיד שנייה כמעט שלא ירדו .  ואולם קבלנים אינם יכולים לעשות את מה שעשו בעלי הדירות ולמרות זאת - גם אצלם המחירים לא ירדו ברבעון האחרון של 2008 .  מנהלת תחום מחקר כלכלי במינהל ,  גלית בן נאים ,  החליטה לבדוק את הדברים לעומקם - וגילתה שדווקא באותו רבעון רשמו 30 חברות הבנייה הגדולות עלייה של 4.4% בהיקף המכירות שלהן .  חשש ליציבות החברות כיצד מוסברת התופעה הזאת ?  בן נאים סבורה כי רוכשי הדירות המבוהלים של סוף 2008 החליטו לרכוש דירות מהחברות הגדולות ,  מתוך חשש שהחברות הקטנות לא ישרדו את המשבר ויקרסו .  ההתנהגות הזאת הגיעה לשיא באוקטובר 2008 ,  אז מכרו החברות הגדולות 71% מהדירות החדשות .  זאת ,  לעומת שיעור של כ-30% בחודשים שלפני כן . " אפשר להסביר את העלייה ,  המנוגדת למגמה הכללית בשוק ,  בשינוי העדפות לטובת רכישת דירה מחברת בנייה גדולה ,  במיוחד לנוכח החרפת המשבר העולמי והחשש ליציבות של חברות במשק .  הנחה זו נסמכת ,  בין היתר ,  על ממצאים אמפיריים שהצביעו על כך שהצרכנים מתנהגים באופן שונה במצבים של אי ודאות ",  כתבה בן נאים במחקר .  הגידול בחלקן של החברות הגדולות בשוק הבנייה גרם לכך שמחירי הדירות החדשות כמעט לא הגיבו לירידות הגדולות בביקושים - ונותרו ברמות של כמיליון שקל עד דצמבר 2008 .  ואולם בנובמבר החלה להירשם ירידה בשיעור הריכוזיות ,  עד שבינואר ובפברואר 2009 היא הגיעה לשיעור נמוך מהמקובל - פחות מ-25% מכלל הדירות החדשות נקנו אצל החברות הגדולות .  הירידה בשיעור הריכוזיות לוותה בירידה של 11% במחירי הדירות החדשות .  הדבר מחזק את התזה של בן נאים ,  שלפיה קיים קשר בין רמת הריכוזיות בשוק הבנייה לבין התנהגות המחירים .  בשורה התחתונה ,  במחקר נמצא מתאם גבוה של 58% בין השינוי ברמת הריכוזיות לבין השינוי ברמת המחירים .  מדוע רמת הריכוזיות ירדה באופן כה מהיר בין נובמבר 2008 לפברואר 2009 ?  המחקר אינו עונה על השאלה .  ייתכן שהרוכשים נרגעו ,  וייתכן שיכלו למצוא דירות זולות יותר אצל הקבלנים הקטנים והבינוניים והעדיפו לפנות אליהם ,  למרות החששות .  הדבר גם מסביר את ירידות המחירים שנרשמו אז .  הריכוזיות שוב גדלה במארס 2009 שוב השתנתה התמונה ורמת הריכוזיות בשוק הדירות החדשות שבה לעלות - עד שהגיעה ל-47% ביוני .  ושוב - עם הגידול ברמת הריכוזיות נרשמה גם עליית מחירים של 20% ,  ל-1.1 מיליון שקל בממוצע .  מה הביא לתפנית הנוספת במגמת השוק ?  המחקר משער כי ייתכן שהעלייה המחודשת בריכוזיות מבטאת את הקשיים של חברות הבנייה הקטנות והבינוניות לגייס אשראי ,  דבר שהגביל את יכולתן ליזום פרויקטים חדשים .  אם משתמשים במחקר כדי להסיק מסקנות קצת יותר נרחבות לגבי ענף הנדל"ן ,  יש בו ראיה ברורה לכך שבניגוד לעמדה הנפוצה ,  לדפוסי הביקוש לדירות יש השפעה גדולה לא פחות - ואולי אף יותר - על המחירים מאשר היצעי הדירות הקטנים והולכים .
 
חששות הקונים עצרו את ירידות מחירים 
מחקר של מינהל הכנסות המדינה מגלה כי נהירת הקונים לחברות הגדולות בתקופת המשבר הפיננסי מנעה את ירידת מחירי הדירות

