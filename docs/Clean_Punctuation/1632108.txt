השפעת לא פוסחת על התלוש
חליתם ?  אתם זכאים רק לחלק מהשכר הרגיל ,  אלא אם כן אתם עובדים במגזר הציבורי - שם לא תרגישו את הפגיעה בכיס
 >  >  לפני שבועיים נעדרו בגלל מחלה 30 מבין 85 עובדי מפעל eim בעכו ,  המייצר חוטים וכבלים לתעשייה הביטחונית .  10 עובדים נוספים באו לעבודה אף שלא חשו בטוב ,  מאחר שחשו מחויבות למפעל ,  שהיה אמור לספק סדרת מוצרים בתוך זמן קצר .  בעקבות זאת החליט מנכ"ל eim ,  אילן זוסמן ,  בצעד נדיר ,  לסגור את המפעל ולשלוח את כל העובדים הביתה לסוף שבוע ארוך . " העבודה בחברה שלנו דורשת ידיים עדינות וזריזות ,  ערנות ,  ריכוז ובעיקר דיוק מוחלט ",  אומר זוסמן . " עובד שלא מרגיש טוב יתקשה לתפקד בהתאם לדרישות העבודה ".  לדברי זוסמן ,  כאשר כשליש מהעובדים נעדר בגלל מחלה ועוד 10 מאלצים את עצמם לבוא על אף שהיו מצוננים ,  לא היה טעם להמשיך בייצור . " אם לא הייתי סוגר את המפעל באותו יום ,  10 החולים היו מדביקים עוד 10 עובדים והיינו מידרדרים למצב גרוע יותר ,  אז שיחררתי את כולם בלי לנכות את יום העבודה הזה משכרם .  זה שווה לי ".  לזוסמן לא זכור חורף כזה מבחינת היקף המחלות של העובדים . " כבר מנובמבר עובדים התחילו 'להיעלם' לי ,  כי הרגישו רע .  אחרים התייצבו לעבודה עם אף אדום או פנים חיוורות ,  או כשהם משתעלים .  הגענו למצב שהקמנו מעין חדר מיון במפעל ,  ורכב מיוחד של החברה עמד בחצר כדי להסיע באמצע יום העבודה עובדים שחלו הביתה או למרפאת קופת חולים .  גם מספר העובדים שנאלצו לעזוב את העבודה בגלל המחלות של ילדיהם גבוה יותר בחורף הנוכחי ".  לילית חננאל ,  מנהלת משאבי האנוש בחברת אופטימום ,  הפועלת בתחום התיעוד הטכני ,  אומרת שמספר החולים בקרב עובדי החברה גבוה ב-10% מהרגיל בעונה זו . " בעקבות זאת ,  שלחתי תזכורת תקיפה לכל העובדים וביקשתי כי יקפידו לשטוף ידיים לפני מגע עם אוכל ,  כניסה לפינת הקפה או אחרי יציאה מהשירותים .  רכשנו מסיכות פה וביקשנו מהעובדים ללבוש אותן כאשר הם מתכנסים בחדר אחד עם הרבה אנשים .  במקביל ,  תגברנו את תדירות ניקוי השטחים הציבוריים בחברה ,  כמו חדר האוכל ואפילו ידיות של דלתות ",  היא אומרת .  לדברי חננאל ,  גל המחלות של העובדים היה עלול לגרום לכך שאופטימום לא תעמוד בלוח הזמנים הקשוח שמציבים לה לקוחותיה . " הצלחנו להתגבר על הדד-ליין בשל העובדה שרוב העובדים אצלנו הוכשרו לבצע גם מטלות בלתי שגרתיות ,  השייכות לעובדים אחרים .  כך יכולנו לנייד עובדים כדי שימלאו את תפקידיהם של עובדים שנעדרו מפאת מחלה ",  היא אומרת .  לדבריה ,  הניידות הזאת של עובדים בין תפקידים ,  לפי צורכי החברה ,  מחייבת קיום הדרכות מקצועיות באופן שוטף ותיעוד שלהן במסמך מסודר ,  כדי שניתן יהיה לחזור עליהן . " מעבר לכך ",  אומרת חננאל , " התחלתי לראיין 7-8 מועמדים לעבודה אצלנו .  אנו מעוניינים לקלוט עובדים חדשים באופן מיידי ,  כי אנו לא רוצים ששפעת בממדים גדולים יותר ,  אם תתרחש ,  תעכב את העבודה השוטפת .  אני מעדיפה שייווצר עודף קטן בעובדים מאשר מחסור ,  שעלול לגרום לבעיות עם הלקוחות ".  זכויות העובד החולה חוק דמי מחלה מבטיח את פרנסתו של עובד שאינו מסוגל לעבוד כרגיל בגלל מחלה  - " אי כושר זמני לבצע את העבודה ",  כהגדרת החוק ,  אלא שלא כמו לגבי חופשה שנתית ,  חוק דמי מחלה אינו מבטיח לעובד שאינו מסוגל לעבוד את מלוא שכרו ,  אלא רק חלקים ממנו .   *  הכל או חלק : " מעסיקים שונים יכולים להיטיב עם עובדיהם ולהעניק להם תשלום בעבור ימי מחלה ,  שאינו כלול בחוק ,  וקיימות חברות שאכן עושות זאת ",  אומרים משפטני חברת חשבים ,  המרכזת מידע על שכר ,  מסים ופנסיה . " אם המעסיק נותן הטבות אלה במשך שנים רבות ,  הן נהפכות לנוהג המחייב אותו להמשיך בהן בקביעות .  אם מעסיק מחליט לאחר תקופה ארוכה להפסיק לשלם את התשלומים שמעבר לחוק לעובדים שחלו - זו עשויה להיחשב הרעה מוחשית בתנאי העבודה ,  ובמקרה זה העובד רשאי להתפטר תוך תביעה לקבלת פיצויי פיטורים ".   *  צבירת ימי מחלה :  תקופת הזכאות המקסימלית של העובד ליום מחלה היא יום וחצי לכל חודש עבודה מלא באותו מקום עבודה .  מי שעבד בחודש מסוים באופן חלקי ,  יצבור זכאות למספר קטן יותר של ימי מחלה ,  בהתאם לחלקיות עבודתו .  ניתן לצבור 90 ימי זכאות לימי מחלה ולא יותר .   *  גובה התשלום :  כל עוד עומדים לזכות העובד החולה ימי מחלה ,  קובע החוק כי על המעסיק לשלם לו כך :  בעבור היום הראשון להיעדרותו העובד אינו זכאי כלל לדמי מחלה והוא למעשה מפסיד שכר של יום עבודה .  בעבור היום השני והשלישי להיעדרותו זכאי העובד ל-37.5% מהשכר של יום רגיל ורק עבור היום הרביעי ואילך העובד יקבל 75% משכר העבודה שהיה זכאי לו אילו עבד .  מובן כי מדובר בתנאי מינימום הכרחיים ומעסיקים נדיבים יכולים לתת יותר כחלק מההטבות לעובד .   *  שלילת הזכות לדמי מחלה :  עובד שבתקופת מחלתו בכל זאת התייצב למשמרתו ועבד בשכר או קיבל תמורה אחרת ,  אינו זכאי לקבל דמי מחלה .  אם כבר שולמו לו דמי המחלה ,  המעסיק או קופת הגמל רשאים לנכותם משכרו של העובד או לדרוש ממנו את השבת הכספים .   *  אישור רפואי :  חלית ?  הצטייד באישור רפואי על מחלתך ,  גם אם איש במקום העבודה לא חושד בך שאתה מתחזה לחולה .  אישור המחלה חייב להיות מטעם קופת החולים שאליה שייך העובד .  מעמדו החוקי של אישור מחלה שהוציא רופא פרטי אינו זהה על פי החוק לאישור שהוציא רופא קופת חולים .  אם תעודת המחלה שלא מטעם קופת חולים מעוררת ספק בלב המעסיק בנוגע לאמינותה ,  הוא רשאי לשלוח את העובד לרופא אחר .  אם העובד יסרב ,  המעסיק יהיה רשאי שלא לשלם לעובד דמי מחלה .  מחלת ילד :  עובד זכאי להיעדר על חשבון מכסת ימי המחלה שלו עד שמונה ימים בשנה בשל מחלת ילדו ,  אם גילו עד 16 שנה .  התנאי לכך הוא שבן הזוג עובד ולא נעדר מעבודתו בשל מחלת הילד .  עובד שהילד נמצא בחזקתו הבלעדית או שהוא הורה יחיד ,  זכאי ל-12 ימי היעדרות בשנה על חשבון תקופת המחלה הצבורה שלו .   *  מחלת בן זוג או הורה :  עובד רשאי להיעדר עד שישה ימים בשנה בשל מחלת בן זוגו ,  על חשבון תקופת המחלה הצבורה שלו .  בן זוג חולה נחשב למי שנהפך תלוי לחלוטין במישהו אחר לצורך ביצוע פעולות יומיומיות .  העובד יכול גם להיעדר שישה ימים בשבוע על חשבון מכסת המחלה שלו בשל מחלת הורה ,  אם גילו של ההורה 65 ויותר .  גם כאן ,  התנאי הוא שההורה נהפך להיות תלוי לחלוטין בעזרת הזולת בביצוע פעולות יומיומיות .   *  מחלה בזמן חופשה :  חליתי בזמן חופשה שנתית ,  האם הפסדתי את ימי המחלה המגיעים לי ?  לא .  עובד הנמצא בחופשה שנתית וחופשתו נקטעה בשל מחלה ,  זכאי להשלים את חופשתו למשך אותו פרק זמן שבו היא נפסקה עקב המחלה .   *  טיפולים אסתטיים :  האם טיפול אסתטי מזכה בדמי מחלה ?  החוק אינו מתייחס לכך בבירור ,  אך לדעת משפטני חשבים ,  יש מקרים שבהם העובד נמצא במצב גופני לקוי בשל טיפולים אסתטיים שהוא עובר .  מצב זה מצדיק תשלום דמי מחלה .  אותו דין חל ,  לדבריהם ,  על מצב בריאות לקוי שנגרם בגלל קטטה שבה היה מעורב העובד ,  טיול של המחלקה או פעילות ספורטיבית שבה השתתף במסגרת מקום העבודה .   *  ביטוח מחלות למעסיק :  האם כדאי למעסיק לבטח את דמי המחלה שעליו לשלם על פי החוק לעובדיו ?  כן .  ביטוח זה ,  הדומה בעקרונותיו לביטוח דמי פיצויים לעובדים מפוטרים ,  כדאי למעסיקים מכיוון שבעשור האחרון החקיקה הרחיבה את הזכאות של עובדים לדמי מחלה ,  אל מעבר למחלת העובד עצמו - למקרים שבהם חלו ילדיו או הוריו .  career@themarker.com הפריווילגיה של עובדי המגזר הציבורי  >  >  מאות אלפי העובדים בשירות המדינה ,  ברשויות המקומיות ,  בחברות ממשלתיות ,  ברשות שדות התעופה ,  קרן קיימת ,  הסוכנות היהודית ועוד מוסדות ציבור ,  זכאים לתנאים מועדפים על אלה הקבועים בחוק דמי מחלה .  עובדים אלה זכאים לחופשת מחלה במשכורת מלאה .  הם זכאים ליומיים וחצי ימי מחלה בחודש עם זכות צבירה בלתי מוגבלת .  הצבירה כוללת גם תקופות היעדרות בשל שירות מילואים ,  תאונות עבודה או חופשות לידה ,  שבעבורן העובד מקבל תשלום מהביטוח הלאומי .  צ'ופר נוסף השמור רק לעובדי המגזר הציבורי :  עובד שפרש יכול לפדות לכסף את ימי המחלה שעמדו לרשותו ואותם הוא לא ניצל .  זכות זו אינה קיימת במגזר הפרטי .  במצב זה לא פלא ששיעור ההיעדרות של עובדים במגזר הציבורי גבוה ב-50% לעומת השיעור במגזר הפרטי .
 
השפעת לא פוסחת על התלוש
חליתם ?  אתם זכאים רק לחלק מהשכר הרגיל ,  אלא אם כן אתם עובדים במגזר הציבורי - שם לא תרגישו את הפגיעה בכיס

