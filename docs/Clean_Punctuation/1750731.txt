סן פרנסיסקו זכתה בוורלד סירייס
הג'איינטס ניצחו 1:3 במשחק החמישי בסדרת הגמר ,  השלימו 1:4 בסדרה וחגגו אליפות ראשונה מאז 1954 .  רנטריה הוכתר כ-MVP
אחרי 56 שנים שחונות ,  חגגו הלילה  ( בין שני לשלישי )  הסן פרנסיסקו ג'איינטס זכייה באליפות היסטורית ,  כשהשלימו ניצחון 1:4 על טקסס בוורלד סירייס .  הג'איינטס ,  שעברו מניו יורק לחוף המערבי ארבע שנים אחרי התואר האחרון שלהם וכשלו במשך שנים בניסיון לחדש את ימי התהילה שלהם מהתפוח הגדול ,  הגשימו את החלום עם 1:3 קטן ומתוק בארלינטון במשחק החמישי בסדרה .
 הקבוצה של ברוס בוצ'י מתחה את אוהדיה עוד קצת במשך שישה אינינגים מאופסים ,  לפני שאדגר רנטריה פתח את הסכר לעוד ניצחון גדול של הענקים מאחורי הופעה נהדרת של טים לינסקאם ,  שאילץ את הריינג'רס להסתפק בניצחון בודד בהופעתם הראשונה אי פעם בוורלד סירייס .
 המצ'אפ הקודם בין לינסקאם לקליף לי במשחק הראשון בסדרה הפך במהירות לתצוגת חבטות ,  אבל הפעם שני האייסים סיפקו את הסחורה ושמרו על 0:0 מורט עצבים עד האינינג השביעי .  לי היה הראשון שנשבר כשנכנע לעוד חבטת קלאץ' עצומה של רנטריה ,  האיש שהיה חתום על חבטת האליפות של פלורידה ב-1997 וניפק הפעם הומראן של שלוש ריצות בדיוק ברגע הנכון ,  שהעניקו לו גם את תואר ה-MVP של הסדרה .
 אחרי הפוגת אמצע האינינג השביעי לינסיקאם נרדם לרגע ואיפשר לנלסון קרוז להפגיז הומראן משלו ולצמק ל-3:1 ,  אבל הפיצ'ר האימתני של הג'איינטס חזר לעצמו במהירות ,  ופינה את הבמה רק לאחר שמונה אינינגים מסחריים בהם איפשר רק שלוש חבטות והשווה את שיא הסטרייקאאוטים למשחק מכריע בוורלד סירייס עם 10 ,  בדיוק כמו בוב גיבסון האגדי שעשה זאת ב-1967 .
 הקלוזר בריאן ווילסון עלה כדי להשלים את העבודה ועשה אותה ללא דופי תוך שהוא שומר על ERA מושלם של 0.00 לאורך הפלייאוף .  קרוז זכה לכבוד המפוקפק של להיות החובט האחרון העונה ,  שהסתיימה עבור טקסס בעוד סטרייקאאוט מאכזב ששלח את כל הספסל של הג'איינטס לחגיגה אמוציונלית על המגרש .
 
סן פרנסיסקו זכתה בוורלד סירייס
הג'איינטס ניצחו 1:3 במשחק החמישי בסדרת הגמר ,  השלימו 1:4 בסדרה וחגגו אליפות ראשונה מאז 1954 .  רנטריה הוכתר כ-MVP

