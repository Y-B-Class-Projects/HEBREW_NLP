המבחן האמיתי עוד לא התחיל 
קבוצות סיכון
 >  >  מארגני קבוצות הרכישה נוהגים להשמיע פזמון חוזר : " עד עכשיו רק קבלנים פשטו את הרגל ,  אך אף קבוצת רכישה לא קרסה ".  עם הקלף המנצח הזה הם מנסים לשכנע שהשתתפות בקבוצת רכישה בטוחה הרבה יותר מרכישת דירה מקבלן .  ואולם הקלף הזה אינו לא רלוונטי .  קבוצות רכישה לא קרסו ,  והסיכוי שיקרסו בעתיד אינו גדול מאוד .  גם אם מישהו מהקבוצה ייקלע למצוקה כלכלית ולא יוכל להשלים את התקציב שיידרש להקמת הדירה ,  אפשר יהיה למצוא מישהו במקומו .  כך אירע בעבר ,  ומן הסתם גם בעתיד .  קשה לדמיין מצב שבו הקבוצה מגיעה לחדלות פירעון .  אחד התסריטים הגרועים ביותר בקבוצות רכישה הוא זה שבו חברי הקבוצה מגיעים למסקנה שהם יפסידו מהקמת הפרויקט שאותו יזמו ,  ושיש צורך  " לחתוך הפסדים "  - ולנסות למכור אותו לצד שלישי .  ובכל זאת ,  בקבוצות הרכישה יש סכנות אחרות לגמרי ,  שאותן המארגנים מצניעים .  מדובר בעיקר בחיכוכים בין החברים לבין עצמם או בינם לבין מארגני הקבוצה ,  שעלולים לעכב מאוד את הקמת הפרויקט ואף להפגיש את כולם בבית המשפט .  במקרה זה ,  הליכים משפטיים יגזלו מהם משאבים כספיים גדולים .  אפשרות אחרת היא התנהלות לא מקצועית מול הוועדות ,  הקבלנים ,  המתכננים וספקי השירותים שמסביב ,  שעלולה אף היא לתרום לגידול בעלויות הדירות ולעיכובים בהקמתן .  מהשטח נשמעים בזמן האחרון סיפורים על קבוצות שנקלעו לבעיות .  כך ,  בקבוצת רכישה מסוימת ,  שנוסדה לפני כשנתיים וחצי ,  הרוחות לוהטות .  חברי הקבוצה גילו לאכזבתם כי הקמת הפרויקט מתמהמהת ,  מחירי הדירות יעלו ב-30% ואולי אף ביותר ,  ויש להם טענות כלפי מארגן הקבוצה והקבלן המבצע .  עם זאת ,  רובם אינם ששים לשוחח עם העיתונאים . " למרות הכל ,  מחירי הדירות נמצאים בעלייה ,  ואנו מפיקים מכך רווחים ",  מסביר אחד החברים את שתיקתו .  מסקנתו היא כי  " קבוצת רכישה טובה כשהשוק עולה ".  ומה יקרה כשיירד ?  לא בטוח שהאיש יבליג על מחדלים של הקבוצה שלו בקלות שכזו .  עורכי דין ושמאים שעוקבים אחר ענף קבוצות הרכישה סבורים שכשהמחירים יירדו ,  חברי קבוצות הרכישה יגלו סימני עצבנות .  המפקח על הבנקים ,  רוני חזקיהו ,  מודע לאפשרות הזו .  גם אם הוא שולל את קיומה של בועה בשוק הנדל"ן ,  הנתונים שבחר להציג בפני ועדת הכלכלה מראים שהוא חושש שעליות המחירים של התקופה האחרונה היו לא מוצדקות ,  ושקיימת אפשרות ריאלית מאוד לסיום החגיגות בשוק ולירידות מחירים .  כשהחשש יתגשם - יהיה זה המבחן האמיתי של קבוצות הרכישה .  אז יתברר מי הכין את הקבוצה שלו לחורף ,  ומנגד מי בנה על זה שהמחירים יעלו כל הזמן ושהפרויקט יהיה רווחי בכל מצב .
 
המבחן האמיתי עוד לא התחיל 
קבוצות סיכון

