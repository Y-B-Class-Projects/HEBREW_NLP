השופט המשפיע ביותר ב-:2009 יורם דנציגר 
דנציגר ,  שמכהן בעליון רק כשנתיים ,  נבחר על ידי רוב עורכי הדין שהשתתפו במשאל TheMarker כשופט הבולט ביותר .  לשופט המבטיח נבחר עמיתו הצעיר בעליון ,  יצחק עמית .  פסק הדין של השנה :  הבג"ץ שביטל את הפרטת בית הסוהר
 >  >  משאל שנערך בקרב כ-30 עורכי דין בולטים העוסקים בליטיגציה ומופיעים באופן תדיר בבתי המשפט השונים בארץ ,  מעלה כי ב-2009 יש שופט אחד שניצח בגדול ובלט מבין עמיתיו ,  לדעת עורכי הדין :  השופט ,  הצעיר יחסית ,  ד"ר יורם דנציגר .  אמנם רבים מעורכי הדין שהשתתפו במשאל של themarker בחרו בו דווקא כשופט המבטיח של העשור הבא שהתגלה השנה ,  אבל הרוב הכריע - דנציגר כבר מימש את ההבטחה .  לאחר כשנתיים בלבד שהוא יושב על כס השיפוט ,  הוא הספיק דנציגר לעקוף את נשיאת העליון ,  השופטת דורית ביניש .  דנציגר אף עקף את מלכת הפירוקים ורדה אלשיך מבית המשפט המחוזי בתל אביב ואת נשיאת בית המשפט המחוזי בפתח תקוה המוערכת הילה גרסטל - וסומן כשופט הדומיננטי ביותר של השנה .  המשאל נעשה בקרב עורכי דין בכירים ממשרדים גדולים וקטנים ,  שבו התבקשו לבחור לא רק את השופט הבולט של 2009 ,  אלא גם את השופט המבטיח של העשור הבא שהתגלה השנה ,  וכן את פסק הדין החשוב ביותר של השנה .  בסוגיית השופט הבולט והשופט המבטיח נשמעו דעות שונות ומגוונות יחסית בקרב עורכי הדין .  בסוגיית פסק הדין החשוב של השנה לא היתה כמעט התלבטות - המנצח הבלתי מעורער הוא פסק הדין שבו ביטל הרכב של תשעה שופטי בג"ץ את הפרטת בתי הסוהר .  הרי לפניכם תוצאות המשאל בהרחבה .  דנציגר גבר על הנשיאה ביניש כי העז לסטות מהלכת אפרופים >  >  השופט שנבחר במקום הראשון על ידי עורכי הדין כשופט הבולט ביותר של השנה הוא כאמור יורם דנציגר .  דנציגר  ( 56 )  נבחר לעליון בסוף יולי 2007 וכבר הספיק בשנתיים שהוא בעליון להוציא מתחת ידיו כמה פסקי דין חדשניים ומעוררי מחלוקת ,  שזיכו אותו לשבחים מצד עורכי הדין ,  אך גם לחשדנות מה מצד עמיתיו לכס השיפוט .  מדובר בפסקי הדין אמנון לוי נגד נורקייט ,  ובלום נגד אנגלו סכסון ,  בהם נקבע כי כשלשון החוזה ברורה וחד-משמעית ,  יש לתת לה משקל מכריע בפרשנות החוזה .  בכך קרא דנציגר תיגר על הלכת אפרופים של נשיא בית המשפט העליון לשעבר ,  אהרן ברק ,  שבה נקבע כי שופט יכול לפרש חוזה על פי תכליתו - גם אם הדבר מנוגד לעתים למשמעות הלשונית של החוזה .  במשאל themarker אשתקד בחרו עורכי הדין בפסקי דין אלה כחשובים ביותר ב-2008 והסבירו כי פסקי הדין מחזירים את הוודאות המשפטית לחיי המסחר .  עו"ד משה שקל בחר בדנציגר כשופט הבולט ביותר משום ש"ידע בדרך נועם להכניס מעט היגיון וודאות לעולם המשפט האזרחי המסחרי ".  עו"ד רוי בר-קהן סבור כי דנציגר הוסיף לפסיקת בית המשפט העליון את זווית הראיה של עורך הדין העסקי לשעבר .  עו"ד אייל רוזובסקי ציין את דנציגר כשופט הבולט ביותר ,  משום שלדבריו מאז מונה לעליון הוא מפגין הספק עצום של פסקי דין שרובם קצרים ,  חדים ,  ענייניים ונכונים .  עו"ד גיל אוריון ממשרד פישר ,  בכר ,  חן ,  וול ,  אוריון ושות' צידד בדנציגר משום שהוא מתאפיין בפסיקות שמשקפות הבנה פרקטית של הדברים ואינו חושש מלשחות  " נגד הזרם "  ולשנות תפישות מקובלות .  עוה"ד גד נשיץ ואיתן ארז בחרו בו בגלל פסק דין לוי נגד נורקייט ,  ועו"ד צביקי פירון ממשרד פירון בחר בו משום שלדבריו הוא הצליח לשנות את השתקפותה הציבורית של הלכת אפרופים ,  מבלי לשנות את ההלכה עצמה .  עו"ד רונן עדיני בחר בדנציגר משום שלדבריו הוא הביא רוח חדשה לבית המשפט העליון ,  ו"הוא ההוכחה לכך שמינוי של אנשים מחוץ למערכת ,  יכול לתרום למגוון דעות ולפתיחות מחשבתית ".  למקום השני בדירוג הגיעה נשיאת בית המשפט העליון השופטת דורית ביניש .  עו"ד ז'ק חן בחר בביניש משום שלדבריו היא  " מנווטת את המערכת השיפוטית בין המשברים הרבים והסערות הקשות תוך כדי היותה עסוקה גם ביצירה שיפוטית משמעותית "  - וכוונתו לפסק הדין שנתנה באחרונה בעניין ביטול הפרטת בית הסוהר .  עו"ד מוריאל מטלון בחר בביניש משום שלדבריו היא הובילה בחוכמה את מערכת המשפט מול שר המשפטים הקודם דניאל פרידמן וכיום ניצבת בפני מערכה נוספת ,  מורכבת לא פחות ,  מול משרד המשפטים בהנהגת הפרופ' יעקב נאמן .  עו"ד פנחס רובין ,  בחר בביניש בגלל החלטתה בעניין הפרטת בתי הסוהר בישראל וכך גם עו"ד רפאל ליבא ממשרד שדות ושות' .  את המקום השלישי חולקות השופטות ורדה אלשיך ,  סגנית נשיאת בית המשפט המחוזי בתל אביב ,  והילה גרסטל ,  נשיאת בית המשפט המחוזי מרכז .  אלשיך ,  מלכת הפירוקים ,  נבחרה כשופטת המשפיעה ביותר על ידי כמה עורכי דין .  עו"ד רם כספי לדוגמה בחר בה ,  הן בשל התמחותה בתחום הכלכלי ,  והן בשל היותה אוטוריטה בתחום הפירוקים ,  הכינוסים ושיקום חברות , " ובעת הזו ,  יש לכך השפעה מרחיקת לכת ,  שעה שגורלם של תאגידי ענק במשק ,  שנתונים במסגרת של הסדרי חוב ,  עומד להכרעתה ".  גם עו"ד שלמה נס בחר באלשיך כשופטת הבולטת של השנה .  עו"ד אמנון לורך ממשרד יגאל ארנון ושות' בחר בגרסטל כשופטת הבולטת ,  משום ש"שמו של בית המשפט שבראשו היא עומדת יוצא לפניו ביעילותו ותכליתיותו ".  עו"ד רלי לשם ממשרד מיתר ליקוורניק גבע לשם  &  ברנדווין בחר גם הוא בגרסטל  " שלאחר חבלי הלידה של בית המשפט החדש הכניסה למערכת השפיטה בישראל סטנדרטים חדשים של יעילות ,  מהירות ושירות למתדיינים ".  עו"ד גיורא ארדינסט בחר בגרסטל מאותן סיבות ,  אבל דווקא כשופטת המבטיחה ,  משום  " שהקימה בתוך זמן קצר בית משפט לתפארת .  השנה שחלפה הוכיחה כי מדובר במערכת הפועלת לאורך זמן ביעילות ,  באדיבות ובקשב ".  עו"ד נוית נגב בחרה במי שגברה על אלשיך במרוץ לנשיאות בימ"ש המחוזי בתל אביב - השופטת דבורה ברלינר ,  כשופטת הבולטת ביותר השנה , " בשל עבודה קשה ,  חריצות ,  חכמה ,  איזון ואנושיות ,  הניכרים בבירור בפסקי הדין היוצאים תחת ידה ,  ובהתנהלותה בבית המשפט ".  עו"ד דוד פורר ממשרד גרוס ,  קלינהנדלר ,  חודק ,  הלוי ,  גרינברג ושות' ,  בחר בשופט חאלד כבוב כבולט של השנה ,  שכן לדבריו הוא המוביל מבין שופטי המחוזי בת"א בתחום העבירות הכלכליות ,  ונתן השנה כמה פסקי דין חדשניים בתחום ,  לרבות פסק הדין בו זיכה את הנאשמים בפרשת הלבנת ההון של בנק הפועלים .  עו"ד דפנה שמואלביץ ,  המתמחה בדיני עבודה ,  בחרה בנשיא בית הדין הארצי לעבודה ,  השופט סטיב אדלר משום שניתנו על ידו השנה כמה פסקי דין עקרוניים בנושאים מהותיים בתחום משפט העבודה .  פסק הדין החשוב ביותר :  ביטול הפרטת בתי הסוהר - בשל ההגנה על זכויות האדם  >  >  בתואר פסק הדין של השנה היה השנה מנצח אחד ,  ללא כל עוררין - הבג"ץ שביטל את הפרטת בתי הסוהר .  בפסק דין זה קבע באחרונה הרכב חריג של תשעה שופטי העליון ,  בראשות הנשיאה דורית ביניש ,  כי התיקון לחוק שנועד לאפשר הפרטה של בתי הסוהר אינו חוקתי ובטל .  השורה התחתונה של פסק הדין היתה שמאסר הוא הפגיעה הקשה ביותר בזכות האדם לחירות ולכן אסור להפקיד פגיעה כזאת בידי גורם פרטי .  עו"ד רם כספי בחר בפסק הדין משום שלדבריו , " אין ספק שמדובר בהחלטה אמיצה ביותר שהשלכותיה מרחיקות הרבה מעבר לסוגיית הפרטת בתי הסוהר והיא נוגעת גם בתפישות ערכיות ,  חברתיות וכלכליות ביחס שבין המדינה ,  המגזר העסקי והפרט ,  ואשר אף עשויה להיות לה השלכה בינלאומית בכל הקשור למיקומה של המדינה בכלכלת שוק חופשי בכלל ובהפרטת נכסים לאומיים בפרט ".  עו"ד רונן עדיני בחר גם הוא בפסק הדין בשל חשיבותו ,  ואולם הוא סבור כי מוטב היה לו בג"צ היה מאפשר את ההפרטה ,  אך שולל מהגוף הפרטי שמנהל את בית הסוהר סמכויות שלדעתו הן מוגזמות .  עו"ד ז'ק חן סבור כי הצעד המתבקש הבא מפסק הדין הוא פסק דין שבו תחויב המדינה לספק לאוכלוסיית האסירים תנאים טובים בהרבה מאלה הקיימים כיום .  עו"ד פנחס רובין ועו"ד מוריאל מטלון ,  היו"ר והשותף המנהל במשרד גורניצקי ,  היו תמימי דעים בקשר לחשיבות פסק הדין .  רובין ציין כי  " פסק הדין נגע בגרעין הקשה של זכויות היסוד לחופש וחירות .  בית המשפט מנע פגיעה בחירויות חשובות אלה ",  ומטלון הוסיף וסייג כי  " יש בהחלטה זו להאיר באור יקרות את מעמדו הנישא של ערך כבוד האדם וחירותו במשפט ובחברה בישראל ,  אך מאידך ,  ההחלטה מחמירה את תחושת אי-הוודאות השוררת גם כך בקרב משפטנים ואנשי עסקים נוכח נכונות בית המשפט העליון לפסול מעשה חקיקה ראשי ".  עו"ד אמנון לורך ממשרד יגאל ארנון ,  שמשרדו ייצג את אחד המשיבים בעתירה ,  ציין כי פסק הדין מהווה תקדים בינלאומי וזוכה להערכה רבה בעולם ,  אך הוא עשוי להעיב גם על המשך פעילותם של בתי סוהר פרטיים בארה"ב ,  בבריטניה ובמדינות נוספות .  עו"ד קנת מן ,  לשעבר הסנגור הציבורי הראשי ,  בחר בפסק הדין משום שלדעתו הוא מחזק את ההגנה למערכת הזכויות של אסירים הכלואים בבתי הסוהר וההגבלה על ההפרטה מעמידה לדעתו את ישראל במקום חשוב בקביעת סטנדרטים ראויים לחלוקת סמכויות שלטוניות למגזר הפרטי .  עו"ד דוד פורר סבר כי פסק הדין מוכיח שבית המשפט אינו מוחל על פגיעה קשה בזכויות האדם ,  אף אם המשמעות היא עלות כספית גבוהה למדינה .  גם עו"ד צבי אגמון ועו"ד רחל בן-ארי בחרו בפסק הדין כחשוב ביותר שניתן השנה .  פסק הדין שזכה במקום השני המכובד בדירוג פסקי הדין החשובים של 2009 הוא פסק הדין של בית המשפט העליון בעניין עו"ד ורד פרי ,  בו דחה העליון ערעור על פסק דינו של השופט מגן אלטוביה שקבע כי הוצאות השגחה על ילדים מוכרות לצרכי מס  ( פסק דין שזכה בשנה שעברה במשאל themarker במקום השלישי )  .  לדברי עו"ד סיני אליאס ,  למרות שהכנסת קיבלה הצעת חוק שתכליתה לעקר את תוצאות פסק הדין  " אין בכך כדי לשנות מהעיקרון שנקבע על ידי בית המשפט העליון ועל הפסיקה האמיצה שניתנה בנושא זה ".  גם עו"ד שלמה נס סבר כי פסק דין פרי היה החשוב ביותר שניתן השנה ,  ועו"ד משה שקל ,  שייצג את פרי הן במחוזי והן בעליון ,  בחר בו כפסק הדין החשוב ביותר , " וכל מילה נוספת מיותרת ".  פסק הדין שזכה במקום השלישי בדירוג עורכי הדין הוא פסק דין ברנז'אי יותר - פואד חיר נגד עודד גיל .  בפסק דין זה קבע בית המשפט העליון באופן תקדימי כי על אמירות פוגעניות שנאמרו על ידי אחד הצדדים במהלך דיון משפטי חלה חסינות מוחלטת והן לא יהוו עילה לתביעת דיבה .  עו"ד צבי גלמן ממשרד אריאל שמר ושות' בחר בו משום שהכריע במחלוקת שהיתה קיימת בבתי המשפט המחוזיים בסוגייה . " עתה הכריע בית המשפט העליון וקבע כי כל אימרה ,  בין אם היא קשורה לנשוא ההליך ובין אם לאו ,  חוסה תחת ההגנה הקבועה בחוק איסור לשון הרע ".  עו"ד איתן ארז בחר בו כפסק הדין החשוב של השנה ,  למרות שהוא סבור כי הוא שגוי .  לדעתו יש להקנות זכות תביעה נגד עורכי דין המתבטאים שלא כראוי בין כותלי בית המשפט ,  במיוחד אם לדברי הבלע אין קשר לסכסוך הנדון .  השופט המבטיח :  יצחק עמית ;  גבר על מגן אלטוביה ,  נועם סולברג ומיכל אגמון-גונן >  >  בתואר  " השופט המבטיח של העשור הבא שהתגלה השנה "  זכה שופט העליון הצעיר ביותר ,  יצחק עמית .  עמית  ( 51 )  נבחר לעליון רק באוגוסט השנה אך בשונה מדנציגר שהגיע מהמגזר הפרטי ,  עמית הגיע לערכאה העליונה כשהוא כבר מצויד בניסיון שיפוטי רב שקנה בבית המשפט המחוזי בחיפה .  בזמן הקצר שהוא יושב בעליון רשם עמית הספק גבוה של פסקי דין ,  בהם אף כמה החלטות עקרוניות .  עו"ד פנחס רובין בחר בעמית כשופט המבטיח ביותר משום שלדבריו הוא  " מגיע לעליון השנה עם שק של ציפיות כשופט היצירתי והצעיר ביותר ".  גם עו"ד גד נשיץ בחר בו כשופט המבטיח של השנה .  עו"ד סיני אליאס ציין כי עמית הפגין פסיקה מקורית וחשיבה יצירתית בפסיקות שניתנו על ידו השנה ואף הספיק לתת כמה פסקי דין עקרוניים בבית המשפט העליון .  עו"ד רוי בר-קהן בחר בעמית משום שלדבריו ,  תוך פרק זמן קצר ממועד מינויו הספיק לקבוע הלכה מנחה בנוגע להיקף חובות הגילוי המוטלות על קבלנים וכן הלכה המצמצמת את היקף חיסיון דו"ח ביקורת פנימי .  גם עו"ד גיל אוריון ממשרד פישר בכר חן וול אוריון ושות' סבר כי עמית הוא השופט המבטיח שהתגלה השנה ,  משום שהוא  " יסודי ,  יעיל ומגלה בקיאות משפטית בקשת נרחבת של תחומים ".  עו"ד איתמר ענבי ממשרד ש.פרידמן ושות' בחר בעמית שכן לדבריו  " על שלל כישוריו עמדו מי שהופיעו בפניו בית המשפט המחוזי בחיפה ואלה יהפכו אותו לשופט בולט גם בבית המשפט העליון ".  שופטים אחרים שזכו בקולות של עורכי דין כהבטחה של העשור הבא  ( מלבד דנציגר שנבחר גם כשופט המבטיח על ידי עורכי דין רבים ,  בהם רם כספי ,  מוריאל מטלון וצבי גלמן )  הם מגן אלטוביה מבית המשפט המחוזי בתל אביב ועאטף עיילבוני ,  רשם ושופט בפועל בבית המשפט המחוזי בנצרת .  אחד מעורכי הדין שבחרו באלטוביה הוא צבי פירון ,  שאמר כי אלטוביה ביסס את מעמדו בשורה של פסקי דין מקוריים ומתקדמים כשופט מסים מוביל .  עו"ד משה שקל ,  שייצג את עו"ד ורד פרי בפסק הדין בו קבע אלטוביה כי יש להכיר בהוצאות מטפלת לצרכי מס ,  אמר כי  " פעם אחר פעם מתגלה אלטוביה כשופט חכם וחרוץ הבקי היטב בתחומי המס שעליהם הוא מופקד ואני תקווה ששופט כמוהו ימצא את דרכו לבית המשפט העליון ".  עו"ד הראל לוקר ממשרד ש.פרידמן ושות' בחר באלטוביה דווקא כשופט הבולט ביותר של 2009 ,  בין היתר בגלל פסק הדין בעניין ורד פרי שמוכיח כי  " מדובר בשופט עצמאי ואמיץ ".  על השופט עילבוני אמר עו"ד איתן ארז כי הוא בחר בו כשופט המבטיח משום שנתן כמה החלטות חשובות בתחום המחאת זכות ועסקות מימון .  גם עו"ד שלמה נס שמתמחה בתחום הפירוקים בחר בו כשופט המבטיח ביותר .  עו"ד רפאל ליבא ממשרד שדות ושות' בחר בשופטת מיכל אגמון-גונן מבית המשפט המחוזי בתל אביב כשופטת המבטיחה ביותר , " לאור שורה של פסקי דין חדשניים שניתנו השנה על ידה ,  בתחום ניירות הערך וזכויות יוצרים ".  עו"ד אייל רוזובסקי בחר דווקא בעמיתיה השופטים איתן אורנשטיין ואבי זמיר מהמחוזי בתל אביב כמבטיחים ביותר ,  משום שהם ריכזו את עיקר נטל הדיון בסעדים הזמניים בתל אביב כרשמים  " ושניהם מונו בצדק לשופטים בבית המשפט המחוזי ".  שופט אחר שסומן כמבטיח הוא שופט בית המשפט המחוזי בירושלים נועם סולברג .  לדברי עו"ד ז'ק חן , " גם אם אפשר לחלוק על פסק דינו השנוי במחלוקת בתביעת הדיבה נגד אילנה דיין ,  אי אפשר שלא להעריך את יושרו ואת אומץ ליבו לפסוק על פי צו מצפונו נוכח ההתקפה האישית המצערת עליו ,  אותה ודאי צפה ".  עו"ד נוית נגב בחרה בשופט מנחם קליין מבית משפט השלום בתל אביב כשופט המבטיח של העשור הבא . " קליין זיכה את הנאשמים בפרשת אופמת ,  בפסק דין מקיף ומעמיק ,  וספג ביקורת חריפה בתקשורת מצד התביעה הכללית ".  פסק הדין אושר בבית המשפט המחוזי .  עו"ד אמנון לורך ממשרד יגאל ארנון בחר את שופטת בית הדין האזורי לעבודה בירושלים אורנית אגסי .  זאת בשל פסיקותיה ,  בהם  " הסכסוך המשפחתי במאפיות אנג'ל ,  סכסוך עובדי הסינמטק ובפרשה בה עו"ד תבע לאפשר לו כעובד מדינה לעשות פרו בונו .  פסקי דין אלה כתובים באופן חד ומשכנע ".  שופט אחר של בית הדין האזורי לעבודה שנבחר כמבטיח הוא אילן איטח ,  מתל אביב .  עו"ד דפנה שמואלביץ' בחרה בו משום ש"השנה היו לו כמה פסקי דין יצירתיים ביותר :  במקרה אחד הוא הכיר בכך שקבלן עצמאי שתבע כעובד אכן נחשב כשכיר .  במקרה אחר הוא חייב עובדת שהשתמשה באופן פסול בסודות של מעסיקה לשעבר - לשלם לו פיצוי בגין נזק לא ממוני .  במישור הקיבוצי הוא נתן פרשנות מצמצמת למונח 'עובד קבלן' בהסכם קיבוצי ".  אייל רוזובסקי גד נשיץ משה שקל קנת מן מוריאל מטלון אמנון לורך רם כספי פיני רובין גיורא ארדינסט ז'ק חן שלמה נס גיל אוריון רפאל ליבא דפנה שמואלביץ' נוית נגב רוי בר-קהן סיני אליאס איתן ארז

השופט המשפיע ביותר ב-:2009 יורם דנציגר 
דנציגר ,  שמכהן בעליון רק כשנתיים ,  נבחר על ידי רוב עורכי הדין שהשתתפו במשאל TheMarker כשופט הבולט ביותר .  לשופט המבטיח נבחר עמיתו הצעיר בעליון ,  יצחק עמית .  פסק הדין של השנה :  הבג"ץ שביטל את הפרטת בית הסוהר

