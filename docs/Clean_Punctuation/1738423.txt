הדור הבא ב-:HFN 15 שעות עבודה ביום ובונוסים נדיבים
עורכי הדין יעקב שרביט ואדם איתן ,  מהשותפים הצעירים והמבטיחים של פירמת הרצוג פוקס נאמן ,  מספרים על ההתמכרות לעבודה ,  על תנאי המתמחים וגם מגלים מה לא כדאי להגיד להם בראיון קבלה להתמחות
 >  >  עורכי הדין יעקב שרביט ואדם איתן מייצגים את הדור הבא של פירמת hfn .  במקרה ,  שניהם החלו את דרכם במשרד באותו יום .  שרביט נקלט כעו"ד לאחר חמש שנות שירות בענף הדין הבינלאומי בפרקליטות הצבאית  ( שם הכיר את אשתו ,  אל"מ במילואים פנינה שרביט-ברוך )  ;  איתן החל כמתמחה .  שרביט הפך לשותף תוך שלוש שנים .  איתן צורף לשותפות ארבע וחצי שנים לאחר שהגיע .  מתי שכיר מרגיש שהגיע הזמן שיצרפו אותו לשותפות ?  שרביט : " עו"ד שעובד אתי מקבל ממני משוב תקופתי ואני מגיב על עבודה טובה או אומר מה צריך לתקן .  גם התגמול הכספי הוא אינדיקציה למקום שבו אתה עומד ".  מי דן בכך ?  שרביט : " פורום השותפים הבכירים .  אני לא חלק מהפורום הזה אלא חלק מההנהלה ,  מאז 2002 ".  כמה שעות אתם עובדים ביום ?  שרביט : " 14-15 שעות .  זה עניין של מחלה ,  זו בחירה אישית ".  איתן : " זה תלוי ביום .  בממוצע ,  אני עובד עד 20:00 .  להבדיל מיעקב ,  עוד אין לי בלקברי .  בבית אני בודק מיילים ,  אבל אני לא הולך עם זה לכל מקום ".  חברות ענק בינלאומיות לא יושבות לך על הוריד ?  איתן : " כן ,  אבל רוב הלקוחות יודעים להעריך את העובדה שיש לך חיים ".  עו"ד צעיר עובד יותר משותף ?  איתן : " היקף העבודה די דומה ,  אבל הדגשים שונים .  כעו"ד צעיר לא עבדתי קשה יותר ,  אבל כיום סוג הלקוחות וההתמודדות האינטלקטואלית קשים יותר ".  שרביט : " הצעירים צריכים להוכיח את עצמם והם גם משוחררים ממחויבויות משפחתיות .  הדבר שהכי מפריע לי זה שאני לא רואה את הילדים .  לשמחתנו ,  אחד היתרונות של המשרד זה שלא עובדים בשבת ".  לא צריך לרחם עליהם יותר מדי :  איתן חזר מחופשה שבוע לפני הראיון ושרביט הספיק לבלות בשנה האחרונה עם משפחתו בארה"ב ,  באיי סיישל וגם בפאריס . " זה הפיצוי ,  אתה עובד קשה כאשר אתה עובד .  אבל גם כשעובדים קשה כל אחד אדון לעצמו ",  אומר שרביט .  איתן מרכז את תחום התשתיות במשרד ומתמחה במימון פרויקטים .  התחום שלו הוא בעיניו דוגמה לגמישות הרבה שבה מתייחס המשרד ליוזמות של עורכי הדין הצעירים . " תחום האנרגיה לא היה משמעותי לפני כמה שנים .  לא היה כאן עיסוק בגז טבעי ,  למשל .  חשבתי שזה תחום שיתפתח .  מעולם לא נתקלתי במצב שבו מישהו עצר אותי ביוזמה מקצועית שהעליתי ".  הדיבור על גז מלהיב את איתן . " זו תעשייה עצומה .  יש את מחפש הגז ,  את העבודה הפריפריאלית של המימון למחפשים ,  את מי שרוכש את הגז ,  וצריך שמישהו ייצג את תחנות הכוח ויממן אותן .  זה תחום ענק והוא בנפשי .  אני רק מדבר על זה ויש לי צמרמורת ".  איך מגיעים אליכם לקוחות ?  איתן : " אם מתפרסם מכרז גדול בתחום התשתיות בישראל ,  אנחנו מקבלים טלפון ממנכ"ל של חברה גדולה בארץ .  הוא שואל אם אנחנו כבר מייצגים מישהו בפרויקט .  אם כן ,  השיחה נגמרת .  אם לא ,  אז נפגשים ומייצגים ".  הם לא נופלים מהכיסא כשאתם נוקבים במחיר שלכם ?  איתן : " המשרד מחייב לפי שעות .  יש פרויקטים מיוחדים שבהם אנו בונים מנגנוני תמחור מורכבים .  בתחילת המכרז הלקוח מוציא כסף ,  אבל עוד לא יודע אם הוא יזכה אז הוא מחפש מסגרת תקציבית .  אנחנו יודעים להתאים ללקוח מבנה כזה ".  שרביט : " התעריף שלנו לא נתפש כגבוה ללקוחות זרים ".  איתן : " אני לא זוכר מצב בתחום שלי שהחליטו לא לקחת אותנו משום שהיינו יקרים ".  אתה מוסמך לתת הנחה ללקוח ?  איתן : " אני יודע מה הגבולות הצרים שאני יכול לשחק בהם .  אם צריך לחרוג אני מקבל אישור ".  שרביט : " במקרה כזה מתייעצים עם כמה שותפים .  זו פונקציה של זהות הלקוח ,  אם הוא קבוע או מזדמן .  לא מאבדים לקוחות בגלל שכר טרחה ".  מה מנגנון התגמול שלכם ?  שרביט : " אין משכורת 13 .  יש מדיניות בונוסים נדיבה ".  המשכורת הכי גבוהה בשוק ?  שרביט : " משתדלים לשלם תגמול הולם .  מבחינת השותפים ,  התגמול הוא הולם ביותר ".  אתם מכירים את כל השותפים ?  איתן : " אני לא מכיר אישית את כל עורכי הדין ,  אבל זה חלק מהעניין במקום עבודה שיש בו הרבה מאוד עובדים ".  שרביט : " אנחנו לא מקום קטן ואינטימי ".  יש לכם מוניטין של מקום עם יחסי עבודה לא מזהירים .  איתן : " אבל אף פעם לא שמעתי על מקרה קונקרטי .  האנשים שעבדתי אתם במשרד היו על הכיפק .  אני לא יודע מאיפה השמועות האלה מגיעות ".  שרביט : " העובדות הן שאנשים נשארים פה כי טוב להם ,  כי יש תגמול ,  עניין ויחסי אנוש .  אני אישית בא עם חיוך בבוקר ויוצא עם חיוך בסוף יום העבודה ואני אוהב את מה שאני עושה ".   " לא מחפש ידע משפטי"שרביט ואיתן אחראים על קבלת המתמחים למשרד וגם מראיינים אותם .  יחסית לגודלו ,  קולט משרד hfn מספר קטן של מתמחים כל שנה - כ-30 .  שרביט מרגיע : " זה לא שמתמחים עובדים אצלנו קשה יותר .  שיעור המתמחים הנשארים גבוהים יותר .  בזכות המספר המצומצם ,  כל מי שיהיה טוב יישאר כעורך דין ".  כיצד מחליטים את מי לקבל ?  שרביט : " מתמחה עם נתונים אוביקטיביים מצוינים שרוצה לעסוק באקדמיה לא מעניין אותי .  הוא אולי יהיה מתמחה טוב ,  אבל לא עשיתי בזה כלום ".  מה משכנע אותך ?  שרביט : " אנחנו מחפשים הצטיינות .  הצטיינות בשנה א' מלמדת שלסטודנט זה היה חשוב .  רואים גם מי הצטיין לכל אורך הדרך - בתיכון ,  בצבא וגם בשנה א' .  זה פרמטר אובייקטיבי ויש פרמטרים של התחושה ".  איתן : " אין חוקים ולכן אנחנו מראיינים בזוגות .  לעתים אותו מרואיין מגיע לראיון נוסף .  אני מתייחס לאיך שאנשים מדברים ,  איך שהם מתנסחים .  אני לא מחפש ידע משפטי .  אנחנו מדברים אתם על נושאים מהעיתון .  שואלים על מה שהם עושים בקליניקות משפטיות ,  בהתנדבות שלהם .  מנסים לראות את יכולת המחשבה שלהם ".  איך עובד מתמחה במשרד ?  שרביט : " מתמחה מוצמד לעורך דין במחלקה כדי למנוע מצב שלמתמחה יהיו יותר מחמישה עורכי דין  ? מעסיקים' פוטנציאלים .  מאפשרים למתמחים לעבור למחלקה אחרת כעבור חצי שנה .  זה יכול לבוא ביוזמת המתמחה או מעורך הדין ששם לב שהמתמחה מתאים לנישה אחרת .  מאחר שההתמחות היא במחלקה מסוימת אבל המקצוע מגוון ,  אנחנו עושים השתלמויות רוחב למתמחים .  למשל ,  כל מתמחה יקבל השתלמות על הצד הפרקטי של רישום עסקות מקרקעין ,  קניין רוחני ועוד ".  מתמחה יכול לבחור באיזו מחלקה יהיה ?  שרביט : " השיבוץ נעשה ביום ההגעה למשרד תוך התחשבות בבקשות של המתמחים .  לפעמים יש עודף ביקוש למחלקה מסוימת .  בדרך כלל זה מסתדר ".  מה הכי מבוקש ?  איתן : " פעם באתי ביום הגיוס כדי להסביר מה המחלקה עושה כי לא היה ביקוש לתשתיות .  בגיוס האחרון היו ארבעה שביקשו מיוזמתם את המחלקה ".  שרביט : " הרוב רוצים את שתי המחלקות המרכזיות - מחלקת חברות וניירות ערך ומחלקת ליטיגציה .  במחלקות האלה יש הכי הרבה מתמחים ".  מהו משך ההתמחות הנכון ?  שרביט : " שנה וחצי .  אחרי שנה אני יכול לדעת אם מתמחה ימשיך פה במשרד .  אבל התמחות של שנה היא קצרה מבחינת מתמחים שמסיימים ויוצאים לדרך עצמאית .  הם מקבלים רישיון ויכולים ישר לייצג לקוחות .  זו אחריות כבדה כלפי אנשים אחרים שסומכים עליהם .  שנה זה לא מספיק .  כאן במשרד הם ממשיכים לעבוד תחת פיקוח ". 

הדור הבא ב-:HFN 15 שעות עבודה ביום ובונוסים נדיבים
עורכי הדין יעקב שרביט ואדם איתן ,  מהשותפים הצעירים והמבטיחים של פירמת הרצוג פוקס נאמן ,  מספרים על ההתמכרות לעבודה ,  על תנאי המתמחים וגם מגלים מה לא כדאי להגיד להם בראיון קבלה להתמחות

