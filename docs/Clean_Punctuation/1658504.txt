הגודל קובע
הסדרה עם פרטיזן מוכיחה ששחקני הפנים עדיין לא מיותרים .  המעבר המבורך להרכב נמוך מוכיח שהפיתרון הזה התאים באופן נקודתי לטופ 16 ,  ואם מהפך אכן יתרחש ,  זה ילמד על הלב הרחב של מכבי תל אביב ,  ולא על מגמה חדשה בכדורסל
בשלב זה אתם בטח כבר יודעים שמכבי תל אביב עשתה בשכל כשלא הביאה שחקן גבוה בחלון העברות .  כבר שמעתם על הכימיה שנוצרה ,  הביטחון ודקות המשחק שקיבלו השחקנים שנותרו ,  המעבר המבורך להרכב נמוך וההבנה שלעיתים פחות זה יותר .  הכל נכון .  למרות זאת ,  הסדרה עם פרטיזן מוכיחה שהפיתרון הזה אולי היה מתאים באופן נקודתי ורגעי לטופ 16 ,  אבל הוא בוודאי לא יכול להוות לקח לעתיד .  באופן מובהק ,  הסדרה הזאת היא בין הגבוהים של פרטיזן לבין הגארדים של מכבי ,  וכרגע החבר'ה עם הסנטימטרים העודפים מובילים 1:2 .  שני האלמנטים הגלויים בשליטת הגבוהים הם הנקודות הרבות של מאריץ' ,  וארנייש ,  וסלי ורוברטס בצבע והשליטה הכמעט מגוחכת של שני הראשונים בריבאונד ,  שהזכירה משחקים בליגת הילדים ,  שבהם הבחור שמיהר להתפתח קוטף כל כדור אפשרי מעל הזאטוטים שעדיין לא מתגלחים .  אלא שהיעדר הסנטימטרים של מכבי משפיע על כל תחום במשחק שלה .  הגארדים נאלצים לקחת החלטות קשות כמעט בכל התקפה .  הם לא יכולים סתם להוריד כדור במצב סטטי לגבוה ,  אלא חייבים למסור לו בתנועה להאלי הופ  פשוט כי לפישר ולאזמה אין זכר לתנועה עם הגב לסל .  בהתחלה נולדו מכך כמה סלים יפים ,  אבל בהמשך פרטיזן עלתה על הטריק ועצרה אותו .  הגארדים של מכבי צריכים לעשות הכל בעצמם ,  לחדור מול ערימת הגופות הסרבית ולחלופין להתפלל שהזריקה מבחוץ תיכנס .  18 איבודי כדור ,  ולא רק 19 הריבאונדים הסרבים בהתקפה ,  הם תוצאה ישירה של סגנון המשחק שנכפה על הצהובים עקב היעדרו של גבוה דומיננטי .  
פרטיזן ,  מנגד ,  למרות חוסר הכישרון הזועק לשמיים בקו האחורי ,  משחקת כדורסל הרבה יותר פשוט ויעיל :  מכניסה את הכדור פנימה ,  זורקת מקרוב ולא צריכה לגלות יצירתיות רבה כדי לרשום שתי נקודות על הלוח או ללכת לקו  ( אתמול זה קרה גם בעזרת השופטים ,  שפשוט הרגו את מכבי )  .  פרטיזן היא קבוצה פחות מוכשרת ,  אבל היא משחקת כדורסל כמו שאמורים לשחק אותו :  פנימה .  זה לא אומר שדושקו וויושביץ' הוא מאמן יותר טוב מפיני גרשון ,  אבל בניגוד לעמיתו הישראלי יש לו סנטר .  
מכבי עדיין יכולה לנצח בסדרה .  גרשון מנוסה וחכם דיו כדי להתאים את עצמו לקראת המשחק הרביעי ,  והרוטציה הארוכה של הסרבים מבטיחה דקות ארוכות שבהן הם סובלים מבעיה בהובלת הכדור ובקבלת ההחלטות .  אלא שמהפך ,  אם יתרחש ,  ילמד על הלב הרחב של הקבוצה הנוכחית של מכבי ,  ולא על מגמה חדשה בכדורסל .  שחקני הפנים עדיין לא מיותרים .
 
הגודל קובע
הסדרה עם פרטיזן מוכיחה ששחקני הפנים עדיין לא מיותרים .  המעבר המבורך להרכב נמוך מוכיח שהפיתרון הזה התאים באופן נקודתי לטופ 16 ,  ואם מהפך אכן יתרחש ,  זה ילמד על הלב הרחב של מכבי תל אביב ,  ולא על מגמה חדשה בכדורסל

