פוטבול :  מכאן אין דרך חזרה
שני מחזורים לסיום ,  וכל מתמודדת לפלייאוף חייבת להיאחז בסיכוי .  דנבר בפילדלפיה ,  הג'טס באינדי ,  מינסוטה בשיקגו
במידה מסוימת ,  קצת חבל על הניצחון של סן דייגו בנשוויל ,  שסילק את טנסי ממועמדות לפלייאוף ומהאפשרות להפוך לקבוצה הראשונה בהיסטוריה שתגיע לינואר אחרי פתיחה של 6:0 .  מצד שני ,  הטייטאנס הם מיקרוקוסמוס לעונת ה-NFL הנוכחית - מחצית ראשונה צפויה וכמעט משעממת ,  מחצית שניה הפכפכה ומרתקת .  ועכשיו ,  יש לנו עוד שני מחזורי משחקים כדי לראות איך מתחבר הפאזל המסובך לפלייאוף .  
המדור סגר את השבוע הגרוע ביותר שלו - שישה ניחושים ב-15 משחקים ,  ועם 133 מ-224 ירד שוב אל מתחת לקו ה-60 אחוז - 59.4 מאכזב .  ועכשיו ,  בואו נראה מה מכינות לנו הרשתות .
 METV :  
20:00 :  פיטסבורג - בולטימור
23:15 :  פילדלפיה - דנבר
FOX :
 20:00 :  ניו יורק ג'איינטס - קרוליינה
ESPN :
 3:20 ,  בין ראשון לשני :  וושינגטון - דאלאס
3:30 ,  בין שני לשלישי :  שיקגו - מינסוטה
ניו אינגלנד  ( 5:9 )  - ג'קסונוויל  ( 7:7 ) 
אחרי הניצחון בבפאלו ,  כל שהפטריוטס צריכים כדי להבטיח את ראשות ה-AFC מזרח הוא לשמור על מאזן ביתי נקי מהפסדים העונה .  מזג האוויר החורפי עשוי לעזור להם ,  כמו גם העובדה שהג'אגוארס מסתמכים על מוריס ג'ונס-דרו ולא גילו יותר מדי אופי .  מצד שני ,  המשחק של טום בריידי והתקפתו לא מעורר השראה ,  וניו אינגלנד לא מצליחה לסגור משחקים כמו שצריך .  הג'אגוארס חייבים ניצחון ועוד כמה קומבינציות כדי להישאר בתמונת המאבק .  פרד טיילור ,  שהחמיץ את מרבית משחקי הפאטס העונה בגלל פציעה בקרסול ,  בסימן שאלה ועשוי לשחק מול הקבוצה שבה בילה את כל הקריירה עד 2009 .  
התחזית :  ניצחון לניו אינגלנד
סינסינטי  ( 5:9 )  - קנזס סיטי  ( 12:3 )  
ההפסד הכואב בסן דייגו מנע מהבנגאלס להבטיח את אליפות ה-AFC צפון ,  כשניצחון על הצ'יפס יעשה זאת .  הבנגאלס לא אמורים להיתקל בקשיים מול ההגנה החדירה של האינדיאנים ,  כשמי שישמח לקבל נשיאות הוא לארי ג'ונסון ,  אקס-קנזס סיטי ששוחרר ממנה במהלך העונה .  מרווין לואיס ושחקניו ראו את הפנצ'ר של דנבר מול אוקלנד ,  ויודעים שאסור להיקלע לתסבוכת מיותרת .  אגב ,  פיטסבורג עשויה לעשות את העבודה לטיגריסים בכל מקרה עם ניצחון על בולטימור .  
התחזית :  ניצחון לבנגאלס
גרין ביי  ( 5:9 )  - סיאטל  ( 9:5 )  
לאחר חמישה ניצחונות רצופים נעצרו הפאקרס על ידי בן רות'לסברגר ופיטסבורג ,  ועכשיו ניצבת בפניהם סכנה קלה של הדחה מהפלייאוף .  קלה ,  כי ניצחון ב"למבו פילד "  הקפוא יקנה להם את כרטיס הוויילד קארד .  לסיהוקס אין על מה לשחק ,  הם פשוט רוצים להיות ספוילרים .  
התחזית :  והם לא יצליחו .  ניצחון לפאקרס
פיטסבורג  ( 7:7 )  - בולטימור  ( 6:8 ) 
שתי היריבות השנואות ישמחו לסיים האחת את השניה של העונה ,  מה שאכן צפוי לקרות לאחר ההכרעה .  הסטילרס בטוח יהיו בחוץ במקרה של הפסד ,  הרייבנס עשויים לשמור על סיכוי קלוש ,  אבל גם להם מומלץ לנצח .  דבר אחד בטוח :  בולטימור פוגשת פיטסבורג אחרת מזו שראתה בגמר ה-AFC בשנה שעברה ,  ללא טרוי פולמאלו ובלי הגנת פלדה משמעותית .  מצד שני ,  היא גם תשחק נגד בן רות'לסברגר ולא מול דניס דיקסון ,  שכמעט הפתיע אותה במשחק שעבר .  
התחזית :  ניצחון לרייבנס
ניו יורק ג'איינטס  ( 6:8 )  - קרוליינה  ( 8:6 )  
להוציא את עונת 2007 הקסומה ,  הג'איינטס פיתחו מנהג של בעיטה בדלי בשנים האחרונות ,  והפנת'רס ,  עם מאט מור במקום ג'ייק דלהום שסיים את העונה ,  הם בדיוק הקבוצה שעשויה לעזור להם לעשות את זה שוב .  אבל איליי מאנינג נמצא בתקופה טובה ,  ומול הקהל הביתי במדולנדס ,  הענקים יודעים שאין להם ברירה ,  כי הפסד יגרום להם לצאת מהמשחק .  מור ,  מבחינתו ,  יודע שמשחק טוב יכניס אותו לתוכניות של קרוליינה לעונה הבאה .  
התחזית :  ניצחון לג'איינטס
ניו אורלינס  ( 1:13 )  - טמפה ביי  ( 12:2 )  
ההפסד לדאלאס חיסל את השאיפה של הסיינטס לעונה מושלמת ,  ואולי טוב שכך ,  כי מעתה יהיה הראש שלהם בפלייאוף .  למרות ההפסד הזה ,  ניו אורלינס עדיין צריכה רק ניצחון אחד כדי להבטיח ביתיות לאורך הפלייאוף ,  והשחקנים של רחים מוריס ,  שחזרו עם ניצחון נאה מסיאטל בשבוע שעבר ,  לא אמורים להקשות עליה .  
התחזית :  ניצחון לסיינטס
מיאמי  ( 7:7 )  - יוסטון  ( 7:7 ) 
לו רק היו הדולפינס משלימים את הקאמבק בנשוויל בשבוע שעבר ,  הם היו חזק מאוד בתמונת אליפות ה-AFC מזרח ,  כשכעת הם יודעים שרק נס יקנה להם את הבית בפעם השניה ברציפות .  לשתי הקבוצות יש עדיין סיכוי רזה במיוחד להגיע לפלייאוף ,  כשגם ניצחון לא יגדיל אותו בהכרח .  הליינבקר בריאן קושינג בסימן שאלה במיאמי ,  שתצטרך לעצור את הקטר אנדרה ג'ונסון .  
התחזית :  ניצחון לטקסאנס
אטלנטה  ( 7:7 )  - בפאלו  ( 9:5 ) 
הגענו למשחקי הגארבג' .  למרות הניצחון על הג'טס ,  הפאלקונס הודחו מתמונת הפלייאוף בשבוע שעבר ,  ומאט ריאן ,  שצפוי לפתוח ,  ינסה רק לשפר את הסטטיסטיקה בעקבות עונה עגומה .  בבפאלו סיים טרנט אדוארדס את העונה ,  ריאן פיצפטריק ימשיך לקבל אשראי .  
התחזית :  ניצחון לפאלקונס
קליבלנד  ( 11:3 )  - אוקלנד  ( 9:5 )  
הריידרס היו הוויילד קארד של השבוע שעבר ,  עם ניצחון בדנבר שסיבך את כל תמונת ה-AFC .  הבראונס השיגו ניצחון ב"ארוהד "  על קנזס סיטי ,  ויכולים להשלים שלושה ברצף ,  כדי לחתום בטעם טוב עונה זוועתית .  
התחזית :  ניצחון לקליבלנד
פילדלפיה  ( 4:10 )  - דנבר  ( 6:8 ) 
האיגלס נראים כרגע כקבוצה המאיימת ביותר ב-NFC ,  ולאחר שהבטיחו מקום בפלייאוף ,  ניצחון נוסף ב"לינקולן פייננשל "  עשוי לסגור גם את סיפור ה-NFC מזרח  ( רק אם דאלאס תפסיד בוושינגטון )  .  מצד שני ,  לדנבר אין ברירה ,  ולאחר ההפסד הביתי לאוקלנד ,  יודע ג'וש מקדניאלס שהפסד נוסף יגרום לסרטים אצל אוהדי הקבוצה ,  שבכל דצמבר בשנים האחרונות מגיעים אל הבאר ולא שותים .  בריאן דוקינס יפגוש את חבריו לשעבר ,  ויתמודד עם דשון ג'קסון המצוין ובריאן ווסטברוק ,  שחוזר מזעזוע מוח שהשבית אותו בחודש האחרון .  
התחזית :  ניצחון לאיגלס
אריזונה  ( 5:9 )  - סט .  לואיס  ( 13:1 )  
הקרדינלס כבר בפלייאוף ,  כרגע במקום הרביעי בדירוג ,  וכדי לסייע לגורלם להתקדם ,  הם צריכים לנצח את הקבוצה הכי חלשה בליגה על פי המאזן .  המפגש הקודם לא היה קל עבור אריזונה ,  שאיבדה את קורט וורנר בשל זעזוע מוח וניצחה בקושי .  הקוורטרבק הרוקי קית' נול ימשיך לפתוח בסט .  לואיס ,  וינסה להעלות את מניותיו בקבוצה לקראת העונה הבאה .  
התחזית :  ניצחון לקרדינלס
אינדיאנפוליס  ( 0:14 )  - ניו יורק ג'טס  ( 7:7 ) 
האם הקולטס יסגרו את העונה הזו על מאזן מושלם ?  בעוד 120 דקות של משחק נדע ,  ובינתיים ייתקל פייטון מאנינג במשוכה הגנתית לא פשוטה - הגנת הג'טס ,  בראשות מגן הפינה המצוין דארל ריוויס .  ואולם ,  טובים ככל שיהיו ריוויס וחבריו ,  הקריאות ההתקפיות התמוהות של בריאן שוטנהיימר והזרוע הלא מאופסת של מארק סאנצ'ז צפויות להיות בעוכריהם ,  במשחק מול יריבה עדיפה בהרבה .  לאחר שאנתוני גונזאלס סיים את העונה ,  הקולטס ישחקו גם ללא התופס פייר גארסון .
 התחזית :  ניצחון לקולטס
סן פרנסיסקו  ( 8:6 )  - דטרויט  ( 12:2 ) 
יש דברים שלא משתנים ,  כמו ,  למשל ,  העובדה שהשבועיים האחרונים של דצמבר משוחקים בדטרויט ובסן פרנסיסקו לפרוטוקול בלבד .  דרו סטנטון יפתח בליונס ,  מה שמסמל את סוף דרכו של דאנטה קולפפר בדטרויט ואולי ב-NFL  ( תודה לאל )  .  
התחזית :  ניצחון לניינרס
וושינגטון  ( 10:4 )  - דאלאס  ( 5:9 )  - 3:20 ,  בין ראשון לשני 
הקאובויס עשו היסטוריה קטנה בשבוע שעבר ,  כשמנעו מהסיינטס עונה מושלמת ,  אבל מבחינתם השמחה רחוקה מלהיות מושלמת .  בעיקרון ,  דאלאס תהיה בפלייאוף במקרה שתנצח והג'איינטס יפסידו ,  אבל אם הענקים ינצחו ,  הקאובויס לא יהיו בפנים אפילו במקרה של ניצחון במרילנד .  וושינגטון תשמח למנוע מהבוקרים כל מחזה של שמחה בכל מקרה .  
התחזית :  בהכירנו את המאניה-דיפרסיה של הקאובויס ,  נהמר על הרדסקינס
שיקגו  ( 9:5 )  - מינסוטה  ( 3:11 )  - 3:30 ,  בין שני לשלישי
לכאורה ,  לא משחק מדהים ,  אבל יהיו לו השלכות לא מעטות על המשך העונה של הווייקינגס .  הפסד נוסף של מינסוטה ,  שלישי בארבעה משחקים ,  יסייע להצית עוד יותר את הבעירה שאחזה בה בשבוע שעבר ,  עם העימות המתוקשר בין המאמן בראד צ'ילדרס לברט פארב .  בסולג'רספילד ,  מקום שבו מעולם לא אהבו את הווייקינגס ,  בהחלט יחככו ידיהם בהנאה אם הלהבה הזו תגדל .  השאלה היא רק אם ג'יי קאטלר יימנע ממסירות לידי היריב .  
התחזית :  הוא לא .  ניצחון למינסוטה

פוטבול :  מכאן אין דרך חזרה
שני מחזורים לסיום ,  וכל מתמודדת לפלייאוף חייבת להיאחז בסיכוי .  דנבר בפילדלפיה ,  הג'טס באינדי ,  מינסוטה בשיקגו

