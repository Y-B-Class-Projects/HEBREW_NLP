אפריליה RSV4 בהשקה :  V 4 ונדטה
אפריליה נוקמת בגרמני שאסור להזכיר את שמו עם גרסה מיוחדת וגדושה באלקטרוניקה ל-RSV4 על המסלול בחרז .  שגר אותי ,  אנטוניו
צילום :  קובי ליאניעריכה :  רן צימט
בסופם של יומיים קשים ,  אולי הקשים ביותר אותם חוויתי על אופנוע בישראל ,  החזרתי את ה-RSV4R של אפריליה אל היבואן .  לרגע לא עלה במוחי צל של ספק אודות היכולת הספורטיבית הגבוהה מאוד שלו ,  אבל מנגד ,  כבר ברגעים הראשונים מבינים שמדובר באופנוע קשה מאוד לשימוש שמצריך מאמץ של ממש ברכיבה .  תנוחת הרכיבה שהוא דורש והחום שהוא פולט ,  גרמו לי להרגיש לא פעם כמו ג'חנון בבית אשכנזי - מקופל בצורה לא טבעית וצלוי יתר על המידה .  הרכינה לפנים מעמיסה על מפרקי הידיים ברכיבה מנהלתית ,  הרגלים דחוסות מעלה והתחת כמעט בגובה הראש .  אוריגמי אנושי .
 אבל עכשיו תשכחו את כל מה שאמרתי .  כי שנתיים לאחר שהוצג בעולם ושבועות ספורים לאחר שמקס ביאג'י קטף עמו את גביע האליפות ,  אפריליה משדרגת את הסופרבייק שלה עם המון אלקטרוניקה ,  הקצינה את היכולות וארזה הכל בתוך גרסה מיוחדת שעונה לשם המלא :  אפריליה RSV4 פקטורי APRC לימיטד אדישן .  כן ,  זה השם .  אחר כך ,  עלינו על מטוס  ( שלושה בעצם )  כדי שנוכל לטעום מנחת זרועו של הפרחח החדש .  רק שהפעם ,  נעשה זאת בסביבה הייעודית ,  ממש במגרש המשחקים שלו ,  מסלול המירוצים המפורסם של חרז שבספרד .
" שלום ,  אני דאריו ואני המכונאי שלך להיום "  אמר וקיבל את פני ברחבת הטיפולים כשהוא ניצב ליד אופנוע מספר 13 שהוצמד אלי  ( 13 זה מספר טוב או לא ?  )  .  הוא עמד שם על שני ג'קים ,  לובש מחממי צמיגים שכוונו ל-75 מעלות ,  מצוחצח ומהודר .  הזמן שנותר לי עד לסשן הראשון מאפשר להעיף בו סדרת מבטים בוחנים שגילתה שהפיסול החיצוני לא השתנה ,  מלבד תוספת מדבקות וסמלים על שמו של מקס ביאג'י וכן שתחתית הגוף נצבעה באופן מקורי יותר .  
מבחינה מכאנית ,  מדובר בשינויים נרחבים יותר שכללו אופטימיזציה למנוע  ( מעברי שמן מוגדלים ,  שימון ישיר לפין הבוכנה ,  גל איזון חדש )  ולתיבת ההילוכים  ( הילוכים 1 עד 3 קוצרו לשיפור יכולות התאוצה ,  יחס העברה סופי ירד ב-4 אחוזים ,  ההעברות חלקות בהרבה והניוטרל אינו עוד בגדר תעלומה )  וכן מערכת הפליטה הוחלפה באחרת ש'נושמת' טוב יותר עם אגזוז ששוקל שני קילוגרמים פחות מזה שבגרסה ה'עממית' .  בנוסף לכך ,  ה-RSV4 בגרסת הפקטורי APRC לימיטד אדישן קיבל המון מחשוב מתקדם ועל כך נרחיב בהמשך .
 בינתיים ,  מזג האוויר עדיין קריר והאספלט רק החל לספוג את קרני השמש הראשונות .  אבל ככל שהדקות חולפות ,  אנחנו מגלים שאלוהי מזג האוויר האיר לנו פנים עם יום שמשי וטמפרטורות ממוצעות של 26 מעלות בצהריים ולפנינו ארבעה סשנים מלאים של רכיבה .
 זה לא עניין של מה בכך לעלות למסלול מירוצים עם אופנוע סדרתי שהכי קרוב לאופנוע המסלול שרק ניתן ,  אבל גם ללא ספק בטוח ומתאים בהרבה לכלי שכזה ,  כשבראש אין דאגות מנהגי מוניות ושאר מזיקים מרעים .  אבל תהיה זו טעות קריטית להסיר את כל מחסומי הדאגה ,  למרות כל האלקטרוניקה החדשה שעליה נרחיב בהמשך .  ה-RSV4 עדיין משחרר 180 סוסים אל הגלגל האחורי ומסביב עיתונאים אירופיים ,  רייסרים בדימוס שמבקרים במסלולי מירוצים בתדירות גבוהה יותר מאשר אני מבקר בשירותים .
 לפני שנניע ונטוס ,  הנה קבלו קצת אינפורמציה חשובה על המסלול :  4.423 ק"מ אורכו ,  מתוכו כ-3.03 ק"מ בישורות ו-1.385 ק"מ בפניות  ( 31.4% מהמסלול )  13 בסך הכל ,  8 לימין ,  5 לשמאל .  רדיוס הפניות ההדוקות  ( 2 ,  6 ,  13 )  עומד על 30 מטרים ורדיוס הפניה הארוכה ביותר  ( 4 )  הנו 116 מטר ,  ושיפוע מקסימאלי של 5.1 אחוז בישורת המרכזית  ( 600 מטר )  .  
מבין ארבעת הסשנים שעומדים לרשותנו ,  בראשון ביקשו המארחים להתמקד בפעולת בקרת המשיכה ATC ,  מעבר ובסשן השני להתמקד במערכת למניעת ווילי .  שני הסנים האחרים מוגדרים כחופשיים ,  יעני תנו בראש כמה שרק תרצו .
 הגרגור המוכר של מנוע הליטר V4 של אפריליה שהפך לצרחה משמרת שיער בסוף הישורת ,  מילא את האוויר מסביבנו כשעלינו על ציוד הרכיבה .  ואז מתוך ההמולה ,  הספק דיילת ספק דוגמנית של אפריליה קוראת  " קבוצה D ,  לגשת לאופנועים בבקשה ".  זה האות שלי .  קבוצה D .  דאריו כבר הספיק להכין את האופנוע ,  להתאים עבורי את כיול המתלים  ( אוהלינס עם כוונון מלא מלפנים ומאחור )  ,  לכוון את מנופי המצמד והבלמים ,  לחמם את הצמיגים ולחייך .  זה אחר זה אנחנו מוזנקים אל המסלול לסדרה של סשנים מטריפים .  
הכיול האלקטרוני הראשון מתחיל כשבקרת האחיזה במצבה המתערב ביותר  ( 8 )  .  כמתבקש ,  את שתי ההקפות הראשונות אני מקדיש לחימום הצמיגים ,  להסתגלות אל האופנוע ולהכרת המסלול .  אולם ,  על שני הסעיפים הראשונים אפשר לסמן V ומהר .  האספלט האיכותי במקום ,  החימום המקדים לצמיגים והשמש שעלתה בינתיים הופכים את צמד הפירלי שיוצרו במיוחד עבורו  ( סופר קורסה 3 דואל קומפאונד חוקיים גם לכביש שלראשונה מגיעים באופנוע סדרתי גם במידה 200/55 R17 )  לדבק והאופנוע שעד לפני פחות מ-24 שעות העיק בכביש הציבורי ,  הפך להמשך טבעי של הגוף על המסלול ולא לגידול שיש להסיר במהרה .
 מהקפה להקפה ומסשן לסשן ,  גם ההבנה של המסלול מתחדדת ואני מסמן ב-GPS שבראש שלוש פניות שכדאי לשים עליהן דגש - הימנית הראשונה בסוף הישורת ,  הרביעית המהירה בעליה ולכן גם עיוורת ושביעית שמאלית שעם קצת אמונה ויותר ביצים ,  תמיד אפשר לקחת במהירות גבוהה יותר .  
החיבור אל המכונה הזו לא יכול היה להיות מושלם יותר .  המתלים ,  למרות שכוונו לאמצע הקשיחות והריבאונד מתפקדים מעולה והבלמים חזקים ומלאי תחושה .  מלבד עצבנות של הגלגל האחורי בבלימות חריפות לקראת פניות  ( בשל ממדי האפונה שלה-RSV4 )  ,  כל פקודה שאני משחרר ,  הוא מבצע בצייתנות וגם מעביר אינפורמציה עשירה מכל כיוון .  ה-RSV4 הוא כלי מאוד רגיש לתנועות גוף הרוכב ואם אלו לא מבוצעות כהלכה ,  הוא לא מסתיר את אי שביעות רצונו ומגיב בנענוע אזהרה .  קל מאוד לגרום לו לרכון ואף לחדד את קו הפניה הנבחר גם תחת עומס ומהירות גבוהה וגם להאיץ בחוזקה ובדיוק מחוץ לפניות ,  כל עוד יודעים בדיוק מה מבקשים ממנו ולא מצפים לסלחנות יתר במקרה של טעויות .  
משולש הכידון-רגליות-מושב מציב אותי בתנוחה תוקפנית מושלמת לרכיבה שכזו וגם משאיר המון מרחב לתמרון ומאפשר את חופש התנועה הדרוש בהתאם  ללפיתה עם הברכיים ,  להתרוממות ותמיכה בבלימות ,  הוצאת הישבן והברך בפניות והסתתרות מאחורי המשקף בטיסות שבישורות .  בניגוד להתרשמות בכביש הציבורי עמו ,  תנוחת הרכיבה הרגישה נכונה כל כך על המסלול שאף חלק בגוף לא נתן סימני כאב לאורך כל היום .
 החיבור המהיר הזה אליו ואל המסלול האיכותי גם אפשר לנו מהר מאוד להתנתק מכבליה של בקרת המשיכה ולהמשיך ולהעלות את המהירות בהתמדה .  בקרת המשיכה החדשה של אפריליה לא רק מנתקת את ההצתה ברגעי אבדן האחיזה מאחור ,  אלא ממש סוגרת את מצערות היניקה ומפחיתה משמעותית את המומנט העובר אחורנית .  
רמה 8 גורמת לגמדים הקטנים שם למטה לחתוך את החגיגה ופשוט לסגור את המנוע גם בהאצות מתונות בזוית הטיה מוחשית .  זו רמה מתאימה יותר לכביש הציבורי החלק ולימים הגשומים ,  אבל על מסלול שכזה היא קצת מבאסת .  הצורך להעביר יותר כוח והיכולת של הצמיג האחורי והאספלט לספוג אותו גבוהה יותר גרמו לי לדפדף במתגי הפלוס והמינוס על ידית האחיזה השמאלית  ( הגיעו מהמנה האוטומטי )  להתייצב על רמה 5 .  זו מאפשרת מידה קלה מאוד של החלקה מאחור ,  אך עם שפע של מרווח ביטחון לספיגת טעויות רוכב .
 בין סשן לסשן ובהפסקות האספרסו ,  לא מעט ויכוחים התגלעו בין הרוכבים בסוגיה - האם האלקטרוניקה הזו נחוצה יותר שיווקית או יותר מעשית על המסלול ?  לכל רוכב דעה ,  לכל שימוש תוצאה ובשורה התחתונה ,  השאלה נותרה ללא הכרעה לצד זה או אחר .  שני הצדדים צודקים לטעמנו .  בקרת המשיכה הזו מסוגלת לקחת את ביצועי האופנוע והרוכב עליו לרמות גבוהות יותר ובעיקר בטוחות יותר ,  רק אם זוכרים שגם לזו יש מגבלות ושאת הפיזיקה מסוכן לאתגר .  המערכת בהחלט מסוגלת לשים גבולות ברורים לרוכבים מתחילים ,  אבל רוכבים מקצועיים יתקשו לתת בה מבטח מלא .  
בסופו של דבר ,  ניתן לומר כי למערכת זו חשיבות רבה הן מהבחינה השיווקית  ( אולי כבר לא ניתן למכור היום אופנוע ברמה שכזו בלעדיה - לב.מ.וו יש ,  לדוקאטי יש ,  לקוואסאקי יש ועכשיו גם לאפריליה )  ,  והן מהבחינה הבטיחותית .  ועדיין ,  הנוכחות שלה נראית לכם מיותרת ?  לחיצה ארוכה על מתג יחיד תעלים אותה לחלוטין .
 בנוסף אל בקרת המשיכה ,  ה-RSV4 בגרסה מוגבלת זו מתהדר גם בקוויק-שיפט שמאפשר לרוכב להעלות הילוכים ללא שימוש במצמד וללא סגירת המצערת כלל .  זה עובד ועובד מצוין .  דחיפת רגלית ההילוכים גורמת לניתוק הצתה חפוז שמאפשר העלאה מהירה של ההילוך ,  תוך שמירה על מומנטום התאוצה וללא נדנודים מיותרים .  תענוג .  
המערכת השלישית ,  נועדה למנוע את התנתקות הגלגל הקדמי מהכביש בזמן האצה ,  או מה שנקרא בספת העם ,  ווילי .  חישני תאוצה אופקיים ורוחביים מודדים כל העת את מצב האופנוע ואת הכוח העובר לכביש וכן את הפרשי המהירות בין הגלגלים ,  ובמקרה שיש זיהוי של גלגל קדמי בנסיקה ,  המערכת שוב סוגרת את פרפרי המצערת ,  מפחיתה את המומנט ומחזירה בעדינות את הגלגל הקדמי אל האספלט .  
גם למערכת זו שלוש רמות התערבות .  ברמה 3 הגבוהה ,  המערכת מחסלת מבעוד מועד את הסיכוי לווילי ופעולתה ברמה זו מעט מפריעה להאצה ביציאה מפניות .  רמה 1 מציגה התערבות דלה ומאפשרת לגלגל הקדמי לנסוק לגובה מכובד מהאספלט .  אנחנו בחרנו גם כאן להישאר באמצע ,  ברמה 2 שעדיין מאפשרת להאיץ בחוזקה ביציאה מפניות תוך עליה מתונה של הגלגל הקדמי מהאספלט לגובה של סנטימטרים בודדים והחזרתו לכביש ללא אבדן משמעותי בכוח המנוע .
 המערכת השלישית שעומדת לרשות הרוכב היא בקרת השיגור .  זו מאפשרת לו להאיץ חזק ביעילות מקסימלית קדימה ממצב עמידה .  לאחר הגדרת האופציה ובחירת שלוש רמות התערבות ,  המערכת מאפשרת לרוכב לזנק עם מצערת פתוחה לרווחה כאשר הסל"ד נשמר על 10,500 סל"ד ברמת 1 ,  על 10,000 ברמה 2 ועל 9,500 סל"ד ברמה 3 כשהכוח מתגבר בהתאם ליכולות האופנוע לשמור על מגע עם הכביש עם שני הגלגלים .  פעולת המערכת אפשרית רק ממצב עמידה ,  רק בקו ישר ומסתיימת בעת מעבר להילוך השלישי .
 בסוף הרשימה האלקטרונית ,  נמצא מסך תצוגה חדש מול עיני הרוכב .  זה מסוגל להציג את הנתונים המוכרים בעת שימוש כביש ,  אך להציע גם תצוגת מסלול מפורטת שמציינת זמני הקפה ,  חום מים ,  הילוך נוכחי ,  מצב הבקרות האלקטרוניות ומהירות ,  אבל בקטן ,  רק כי חייבים .  נכון לרגע זה ,  דווקא בלמי ABS אין באפריליה החדש .  לדברי נציגי החברה ,  הסיבה לכך שהם לא רוצים להתקין בו עוד סתם מערכת מהמדף ,  אלא לפתח מערכת מיוחדת עבורו שתתאים יותר לשימוש מסלול .  לנו כמובן אין מה להתלונן ,  בטח כאשר המארחים הבטיחו להזמין אותנו שוב ליום רכיבה דומה על גבו לאחר שיקבל ABS .
 בונוס אלקטרוני נוסף של המערכת ,  הוא היכולת לזהות את גודל ומאפייני הצמיג האחורי  ( למקרה שהמקור שונה )  אוטומטית כשכל שיש לעשות זה לרכב ב-40 קמ"ש בהילוך שני למשך 8 שניות .  אז מחשב הניהול 'יודע' להתאים עצמו ואת תפקוד הבקרות האלקטרוניות אל הגלגל החדש .
 אבל פתאום ,  בדיוק כשהכל מתחיל לדפוק ולזרום בקצב מתגבר ,  המרשל מוציא את דגל השחמט ומחזיר אותנו לפיטס פעם אחר פעם ,  ככה באמצע הכיף .  הזמן באמת טס כשנהנים ולמרות שלקראת הסוף העייפות הפיזית נותנת את אותותיה ,  דאריו המכונאי שהמתין לי בחזית רחבת הטיפולים ,  כמעט ונזקק ללום ברזל כדי לנתק אותי מה-RSV4 הזה .  גרסה מוגבלת הם קראו לו ,  אבל איך זה שבסופו של היום אני זה שהרגשתי המוגבל בינינו ?  
ה-RSV4 בגרסה זו הוא לא עוד אופנוע ספורט עתיר יכולת ,  זהו סופרבייק במלוא מובן המילה שעבר לכביש הציבורי עם מינימום התאמות .  פורמולה 1 לכביש אם תרצו ,  רק עם איתותים ופנסים .  הוא לא מנסה להתחנף לאף אחד - הוא חד ,  פראי ,  לא סובל רכיבות במהירות איטית ,  שונא את האספלט החלקלק שלנו ומתפחלץ למראה פקקי תנועה .  
את ה-RSV4 פקטורי APRC לימיטד אדישן ,  אפריליה מתכננת לייצר ולמכור ב-350 עותקים בלבד בשנה .  350 בלבד .  אבל בואו נרכיב רגע משקפיים וורודים במיוחד ונדמיין שכמה מהם יוקצו עבורנו וימצאו את דרכם לישראל .  כמה מכם ירצו ויוכלו לשלם יותר מ-200 אלף שקל עבורו  ( 22,500 יורו באיטליה ,  לפני מס )  ,  על אופנוע כמעט מושלם שכזה ?  התשובה די ברורה ,  לא רק אצלנו אלא בכל העולם שבו שוק האופנועים מתכווץ .  יודעים מה ?  נלך שלב אחד נוסף קדימה - האופנוע הגיע והכסף נמצא ,  אבל על איזה מסלול בדיוק תנסו להגשים את כל מה שהוא מבטיח ?  ושוב ננצל את הזדמנות זו להתבכיין ולשלשל פתק בכותל בתחינה מהיושב במרומים למסלול מירוצים ראוי כאן בישראל ,  כי מנבחרי הציבור כבר נואשנו .  
סוג של נחמה נוכל למצוא בעובדה שכל הטכנולוגיה הזו  ( בקרת משיכה ,  קוויק-שיפט ,  בקרת ווילי וכו' )  תזלוג גם אל הגרסה העממית של ה-RSV4 בעוד כשנה ומחירה שם עשוי להיות אטרקטיבי יותר ,  ובעיקר תחרותי יותר מול ה-S1000RR של ב.מ.וו .
 

אפריליה RSV4 בהשקה :  V 4 ונדטה
אפריליה נוקמת בגרמני שאסור להזכיר את שמו עם גרסה מיוחדת וגדושה באלקטרוניקה ל-RSV4 על המסלול בחרז .  שגר אותי ,  אנטוניו

