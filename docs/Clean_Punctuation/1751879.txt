הסרט של הקפטן
הוא רוצה יותר מדי ומסוגל כרגע למעט מדי .  אבירם ברוכיאן נמצא במשבר שלא רק מקרין על בית"ר ירושלים ,  אלא ממש כזה שיגדיר את הקריירה שלו ,  בעיקר בצורה שבה ייצא מהמבוך .  אפילו המעריץ לואיס פרננדז יודע : " הוא כשרון גדול גם בקנה מידה אירופי ,  אבל יש לו בעיה מנטלית "
 השבת האחרונה באשדוד הייתה אולי אחת הקשות בקריירה של אבירם ברוכיאן .  מיד בתום התבוסה 3:0 ,  הקשר יצא עם שחקני בית"ר לכיוון האוטובוס .  כמה עשרות אוהדים שצפו מהגגות נשארו למחות . " אבירם ,  אתה בושה לבית"ר .  איך יכול להיות שנכנסת ב-0:0 ואחרי רבע שעה היה 0:3 ,  אין לך כבוד ",  צעקו כמה מהם .  הדברים הללו לא חדשים .  גם במשחק הקודם של בית"ר נגד בני סכנין ספג ברוכיאן שריקות בוז כשהוחלף בדקה ה-77 ,  עם לא מעט עקיצות מהיציע כמו  " בגלל שאורי דוד שלך הוא הוציא אותך 77 דקות מאוחר מדי ". 
זה באמת משבר אמיתי אצל שחקן שכבר היה בטוח לפני שנתיים שהוא עובר למאיורקה הספרדית ,  ומאז הוא רק מידרדר עד לשפל האדיר שבו הוא נמצא היום .  מדובר בתקופה קריטית ,  שתקבע לאיזה כיוון הקריירה שלו תפנה בשנים הבאות .  פתאום אנשים מדברים על שחקן שהוא מעבר לשיא ,  אולי אפילו אוברייטד שלא מסוגל להוביל את בית"ר גם בגילו .  הצורה שבה ברוכיאן ייצא מהמבוך הזה תגדיר היטב לא רק את השנים הבאות בקריירה שלו ,  אלא תאפיינה בצורה רבה את הקריירה כולה .
 בתקופת צנע כזו ,  הציפיה הבסיסית מברוכיאן היא קודם להנהיג .  להוביל .  להנחות .  וגם להיות מצוין על הדשא .  בפועל ,  הוא נופל בין שלל התפקידים והציפיות .  שחקן בקבוצה מספר : " זה אולי יישמע מצחיק ,  אבל אני לא חושב שיש בארץ איזשהו קפטן או שחקן שעשה כל כך הרבה כדי להוכיח כי הוא ראוי .  על הדשא לא רואים את זה ,  אבל השינוי שהוא עשה מחוץ למגרש הוא מדהים .  הוא עוזר לצעירים ,  ממלא לשחקנים מקררים ,  עוזר להם בבעיות אישיות ,  נלחם בשבילם על דברים שבחיים הוא לא היה נלחם בשביל עצמו .  בוא נגיד שבזמן האחרון זאת הבעיה הכי גדולה שלו- הוא אחרי פציעה וניתוח בברך וצריך את השקט להתרכז בעצמו .  במקום זה הוא לקח עליו כל כך הרבה שזה פגע בו .  גם הקטע עם אורי - אתה יודע כמה הוא רוצה להצליח בשבילו ?  זה משהו לא נורמלי .  הוא היה מוכן להיות חלש העונה רק שבית"ר תצליח ואורי יקבל את ההערכה שלו .  כמו שאמרתי לך - במקום להתרכז בעצמו הוא עושה הכל כדי לעזור לאחרים ולקבוצה והוא חייב להפסיק עם זה ולהכיר רק את אבירם ברוכיאן ,  לפחות עד שיחזור לעצמו ". 
גם המאמן אורי מלמיליאן קלט באיזשהו שלב שהשחקן משקיע אנרגיות מיותרות במה שמסביב לכדורגל ,  ואמר לברוכיאן פעם : " די ,  אתה לא צריך להתערב בכל דבר ולנסות לסדר את הכל .  תבין ,  יש דברים שלא צריך להתערב בהם ואתה לא הסוכן של אף אחד .  אתה קפטן ולא נציג ועד עובדים .  שמת לב שדרכך תמיד שחקנים מנסים להשיג הקלות ?  תתרכז בעצמך ובחזרה לכושר ". 
מלמיליאן לא עושה לאחיינו יותר מדי הנחות ומפגין כלפיו קשיחות יתרה ,  למרות שהקפטן מתמודד עם חזרה מפציעה .  כשברוכיאן התעקש לשחק למרות שנראה היה שהוא צריך לעבור תהליך חזרה איטי יותר עם שבועיים של אימונים נוספים ,  מלמיליאן אמר לקפטן : " אתה רוצה לחזור ?  תחזור .  אבל ממי שמשחק אני מצפה שיהיה טוב ואין הנחות כי חזרת מפציעה ".  
הסיטואציה המורכבת הזו יצרה לא פעם אווירה מתוחה בין הקפטן למאמן . " ההבדל בין אבירם לאחרים הוא שאף פעם לא תדע מה עובר לו בראש ",  מספר שחקן בקבוצה . " לא תשמע ממנו מילה רעה אחת על מאמן ולא בגלל שזה אורי .  הבעיה היא לא בין אורי לאבירם אלא ברצון של אבירם לחזור לכושר וליהנות מכדורגל .  הוא לא מצפה ליחס מועדף .  מנהיג ?  צאו מהקטע הזה ,  גם אם יש לו סיכוי זה לא הזמן ולא מה שהוא צריך להתעסק בו ". 
מי שצפה בברוכיאן באשדוד היה מאמן הנבחרת ,  לואיס פרננדז ,  שליבו נשבר . " אין בישראל הרבה שחקנים כמו ברוכיאן ,  אולי אין בכלל ",  אומר הצרפתי . " כשאני אימנתי אותו הייתי בטוח שזה עניין של שנה-שנתיים עד שהוא מגיע לליגה הספרדית .  בשבילי הוא היה מוכשר יותר מז'רום לרואה ואני לא יודע מה השתבש בדרך .  אתה רואה ברגליים שלו שיש לו את מה שצריך ,  אבל כנראה שהוא מתקשה להתמודד מנטלית עם הפציעה שלו או דברים שאני לא מודע להם שעברו עליו .  כשהוא נכנס הוא היה צריך לבוא לכדור ולהטריף את הקבוצה להוביל 0:3 ולא להיות בפיגור כזה .  ברור שיש כאן משהו מנטלי וצריך לתת לו את הזמן שלו לחזור לעצמו כי הוא שחקן חשוב לא רק לבית"ר אלא גם לנבחרת ולכדורגל הישראלי .  ברגע שהוא יתאושש ,  אני אזמין אותו לנבחרת ".  לאותה בעיה מנטלית ,  יש עוד פנים .  למשל ,  השחקנים לצידו .  ברוכיאן החל לפרוח בבית"ר רק כאשר נוספו לצידו שחקנים מובילים .  בתקופת מאיר פניג'ל הוא היה לא יציב מספיק ,  אבל ברגע שהגיע גיבוי הוא התפוצץ .  חשוב לזכור ,  בשתי האליפויות בימי גאידמק שחקני העונה היו מיכאל זנדברג וגל אלברמן .  יוסי מזרחי ,  מאמנו באליפות הראשונה ,  אמר אז על ברוכיאן ובן שושן ש"יש להם אופי של ילד טוב ירושלים .  באופי שלהם הם פחות שחקנים מובילים ויותר שחקנים משלימים שצריכים לידם שחקנים עם אופי רע שיובילו ". 
גם אלי אוחנה רואה היום דברים דומים : " בתקופה שלי תמיד היו שחקנים שלוקחים על עצמם ויודעים גם בכושר פחות טוב להוביל .  אני אוהב את ברוכיאן הן כשחקן והן כבן אדם ,  אבל אולי כל העסק גדול עליו .  אי אפשר לחכות לנצח וצריך להביא תוצאות .  אולי צריך לרדת ממנו קצת ולתת לו לחזור בקצב שלו עם רף ציפיות בהתאם ".  
במסגרת השינויים בציוות השחקנים לידו ,  חשוב להתעכב על ברק יצחקי .  ברוכיאן ניזון לא מעט מהתיאום העיוור עם יצחקי ,  לא פחות ,  למשל ,  מגילי ורמוט ואיתי שכטר בהפועל תל אביב .  בבית"ר תמיד היו טוענים כי  " כשיצחקי חד ,  ברוכיאן פורח .  כשיצחקי חלש ,  ברוכיאן נופל איתו ".  התלות של ברוכיאן בצירופי המסירות ובמהלכים המהירים עם יצחקי עזרו לו אפילו בתקופה בה החל להתמודד עם הפציעה .  ברגע שיצחקי עזב ,  ברוכיאן עדיין לא מצא את הפרטנר איתו יוכל להוביל את ההתקפה .  מה גם שלא נראה שיש אחד כזה כיום בבית"ר שיכול לעזור לו להתרומם .
 היו כאלה שאמרו השבוע שהבעיה של ברוכיאן היא קודם כל בעיה של מיצוי .  שחקן שכבש את הליגה הישראלית והיה רגע לפני עליית כיתה לליגה אחרת ,  ובסוף נשאר כיתה ועובר בה את כל המבחנים מחדש .  בבית"ר שוללים זאת  ( "אבירם שונה מאוד מהשחקן הממוצע .  הוא כל כך אוהב את בית"ר ויש לו מוטיבציה אדירה להצליח ,  גם בשביל אורי ")  ,  ומחזירים אותנו לבעיה הקבועה של ברוכיאן של חזרה מפציעות ,  פחד פסיכולוגי שהפעם נתקל בסיטואציה קשה אפילו מהרגיל .  
את הניתוח האחרון ,  למשל ,  דחה ביותר משנה מתוך חשש שמשהו לא יצליח והברך לא תתמודד .  עוד בצעירותו עבר ברוכיאן מספר פציעות בברך ובקרסול ,  כולל שבר ,  אותן תיאר כ"פציעות שגרמו לי לפחד פסיכולוגי לעשות הגנה ,  לרדת לגליצ'ים ,  לתקל ".  כשיוסי מזרחי אימן את בית"ר הוא ניסה לעבוד עם השחקן על הנושא ואמר לו : " לא יכול להיות שלא תחלץ כדור אחד במשך משחק שלם ,  אתה חייב להפסיק לפחד על הרגליים ".  ברוכיאן ענה לו : " אתה צודק .  זה פחד בראש מהפציעות שעברתי ".   
" אני אפילו לא מצליח להפגין עשרה אחוז מהיכולת שלי ",  אמר לאחרונה ברוכיאן לחבריו . " אני מאמין שבעוד מספר שבועות אחזור להפגין את היכולת שכולם מצפים ממני ".  למזלו ,  רוב השחקנים תומכים בו וגם בצוות הרפואי .  גורם בקבוצה סיכם : " ההתמודדות עם החזרה מהפציעה - זאת הבעיה האמיתית של אבירם .  וזה פקטור של זמן .  רואים שבמשחקים על שטח קטן ובמשחקונים הפנימיים הוא חוזר להיות אבירם ברוכיאן עם המסירות המהירות והמהלכים הקטנים שרק הוא יודע לעשות .  על שטח גדול עדיין יותר קשה לו .  לוקח לו הרבה יותר זמן לחזור לכושר גופני טוב של ספרינטים וריצות לאורך המגרש ,  ומי שקצת מבין יודע שזה רק עניין של זמן .  אדרבה ברוכיאן ,  שצריך את הזמן ואת השקט שלו ". 

הסרט של הקפטן
הוא רוצה יותר מדי ומסוגל כרגע למעט מדי .  אבירם ברוכיאן נמצא במשבר שלא רק מקרין על בית"ר ירושלים ,  אלא ממש כזה שיגדיר את הקריירה שלו ,  בעיקר בצורה שבה ייצא מהמבוך .  אפילו המעריץ לואיס פרננדז יודע : " הוא כשרון גדול גם בקנה מידה אירופי ,  אבל יש לו בעיה מנטלית "
 
