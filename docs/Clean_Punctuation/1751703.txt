כושר מוגבל :  על  " התגנבות יחידים "  של דובר קוסאשווילי
הבחירות התמוהות של הבמאי דובר קוסאשווילי הוציאו מקאסט השחקנים המוכשר של  " התגנבות יחידים "  סרט מבולבל לא פחות מהטירונים שהם מגלמים .  לילך וולך מ"כית 
" התגנבות יחידים "  הוא לכאורה עוד סרט ישראלי שמתעסק בצבא ובמצוקת החיילים הישראלים ,  אבל בעצם יש בגרעין הסיפורי מתח אחר לחלוטין .  סרטו החדש של דובר קוסאשווילי  ( "חתונה מאוחרת ",   " מתנה משמים ")  מפגיש אותנו עם מה שאמור היה להיות פאר המפעל הציוני ,  בטח שבשנות החמישים :  צה"ל ככור ההיתוך האולטימטיבי ,  שמעניק הזדמנות שווה לכל אדם ומכסה את כל חייליו במדים זהים האמורים לטשטש גם את צבע העור ,  המבטא והעבר הפרטי .  
העיבוד הקולנועי לספרו הקאנוני של יהושע קנז עוסק בקבוצת טירונים בבה"ד 4 של העשור הראשון לקום המדינה .  אלא שבסרט ,  כמו גם בספר ,  מתברר שכור ההיתוך אינו מוסק בפחמים הנכונים ,  וטירונות הכושר המוגבל שעוברים הטירונים מתגלה כקרקע רותחת של התנגשויות אלימות יותר ואלימות פחות .
 סצינת הפתיחה של הסרט שומטת אותנו מייד אל תוך המיקרוקוסמוס של בסיס הטירונים כראי קיצוני במיוחד של ישראל כמדינה טרייה ומבולבלת :  צברים צעירים ושחצנים שמנהלים את העניינים ;  עולים חדשים שנדרשים לוותר מיד על הזהות שלהם ;  נטייה כמעט התאבדותית להפוך למקשה אחת עמידה אל מול האויב ;  וגאוות יחידה אנדרדוגית .  הפתיחה הקיצונית והאלימה ,  עמוסת המבטאים והגינונים המיושנים ,  נותנת את אות הפתיחה ,  אלא שממנה והלאה נדמה שהסרט נתקע בדיוק באותו המקום .
 ראשית ,  עד לשלב מאוחר בסרט לא ברור מי הוא זה שאמור להיות גיבורו .  מאוחר מאוד מתגלה שהגיבור הוא אבנר  ( גיא אדלר ,  המשכנע כנגד כל המכשולים התסריטאיים והבימויים שמוצבים בפניו )  ,  צעיר אינדיבידואליסט ממוצא מזרחי ,  שמייצג מחד את הטינה המוצדקת כלפי הזלזול והפקעת התרבות מצידם של הצברים האשכנזים ומאידך את הכמיהה להתערבב בתוכם ולכבוש אותם דרך נשותיהם ,  במקרה זה זיווה היפה והמתנשאת  ( ליאל דניר )   .  מצד שני ,  מי שמסומן גם הוא כגיבור  ( בין היתר בשל הליהוק שלא משתמע לשתי פנים לצופה הישראלי )  הוא אלון  ( עוז זהבי )  ,  קיבוצניק  " מורעל "  וספורטיבי שנמצא בטירונות הכושר המוגבל כנראה כתוצאה מטעות ועושה כל שביכולתו כדי להוכיח למפקדיו שהוא צריך להגיע לצנחנים ,  ממש כפי שמצופה ממנו בקיבוץ .
 את השניים מקיפים דמויותיהם הצבעוניות של הטירונים הנוספים ,  כשביניהם ראוי לציון מיוחד אסף בן שמעון שמגלם את בן חמו - צעיר נשי ,  רגיש ומצחיק שכמובן לא מוצא את מקומו בשום צורה בגוף ההיפר-זכרי ,  האלים והמיליטנטי שהיא הטירונות הזו .  בן שמעון מצליח לקרוע את הלב מבלי לגרום לצופים לרחם עליו ומבלי להלעיג את הדמות שהוא מגלם .
 את הצד של  " המפעל הציוני ",  תופס המ"כ בני  ( מיכאל אלוני הכריזמטי )  .  בני הוא נער הפוסטר של הצבר האשכנזי המוצלח  יפה בלורית ותואר ,  רך דיבור ,  נינוח ושנון .  הצד השני של המטבע  ( של בני ושל הצבריות שנעולה בתוך עצמה כמו קליקה לחברים בלבד )  מתגלה בפן הסדיסטי שלו ,  שיוצא אל הפועל באופן כמעט נחשי ,  דווקא כאשר נדמה שהוא בצד הטוב .  מבחינה זו ,  מיכאל אלוני מגלם באופן מבריק את דמות הסוהר שמשתעשע עם אסיריו הכנועים :  הוא עושה זאת בקלילות ומבלי ללחוץ יותר מדי על דוושת המאמץ .
 אלא ש"התגנבות יחידים "  לא מצליח להיות קוהרנטי ,  ובאמצעו יש יציאה אל מחוץ לעולם הטירונים :  מסיבה תמוהה שבה מתכנסים חלק מהגיבורים באחת מחופשות השבת שלהם ושבה משתנים חוקי המשחק המתוסרטים .  השפה הופכת אחרת ,  הדיאלוגים מטורחנים ומתאמצים יתר על המידה ,  ונדמה שעברנו דרך דלת סודית אל ארץ מראה בה הדמויות זהות אבל הסרט הוא אחר .
 עוד בחירה משונה של קוסאשווילי היא שבמקומות דרמטיים שטבעי שתהיה עליהם התעכבות והתייחסות רבה יותר ,  הוא דווקא בוחר לזרז את מהלך הדברים .  כך ,  למשל ,  אין שום השלכות עלילתיות למקרה הטרגי של מילר ,  הטירון חולה האפילפסיה .  במקרים אחרים ,  לעומת זאת ,  הבמאי בוחר דווקא להאריך והתוצאה היא כמה סצנות ארוכות ,  בהן אנו משתהים הרבה מעבר לסף הריגוש ,  שהיו מרוויחות מקיצוץ מאסיבי באורכן .  לצורך העניין ,  הדקות הארוכות שבהן אנחנו עדים לתרגילי סדר ,  מסעות כושר ועוד כיוצא באלו ממצות את עצמן די במהירות .
 מבחינה זו , " התגנבות יחידים "  הוא סרט מבולבל מאוד .  הוא עשוי מחומרים משובחים ויש בו כל מה שהיה צריך כדי שיהפוך לסרט מרגש ,  חשוב ומעניין ,  אבל הבחירות והפרטים שלו עקמומיים והתוצאה הסופית מתישה וארוכה מדי .  המגע המוכר של קוסאשווילי  הפרוע ,  העסיסי ומלא החיות  לא מורגש מספיק והוא נראה מרוסן בכוח כאילו כדי  " להתיישר ".  הרושם הוא שקוסאשווילי החליט פתאום לעשות סרט של אבי נשר ,  אולי כדי להצליח סופסוף בחזית הקלאסיקה הישראלית המהוגנת ,  ביחס ל"חתונה מאוחרת "  או  " מתנה משמיים ". 
לצד זה ,  החדשות המשמחות הן שצומח בישראל דור חדש של שחקנים צעירים ,  מוכשרים כמו שדים ובעלי כריזמה שאי אפשר לעמוד בפניה .  מה שנותר עכשיו לעשות זה להציע להם תפקידים שלא יכריחו אותם לעלות על מדים .
 
כושר מוגבל :  על  " התגנבות יחידים "  של דובר קוסאשווילי
הבחירות התמוהות של הבמאי דובר קוסאשווילי הוציאו מקאסט השחקנים המוכשר של  " התגנבות יחידים "  סרט מבולבל לא פחות מהטירונים שהם מגלמים .  לילך וולך מ"כית

