שחקן בבית"ר : " נוצרה אווירה בלתי אפשרית עם שום "
 במועדון סבורים שחילוף המאמנים הוציא את הקבוצה לדרך חדשה : " אמסלם מרכיב את הכי טובים ".  שבחים לבנאדו ויצחקי
צילום ועריכת וידאו :  נועם אשל 
" הניצחון הזה לא הפתיע אף אחד ,  זו היכולת האמיתית של הקבוצה כשלא מפריעים לה ",  אמר הבוקר  ( ראשון )  אחד משחקני בית"ר ירושלים יממה לאחר שהקבוצה מהבירה גברה 1:3 על מכבי נתניה באצטדיון טדי במסגרת המחזור ה-24 של ליגת העל ,  כשדוד אמסלם שימש לראשונה כמאמן הקבוצה .
" נוצר מצב שמערכת היחסים בין רוב השחקנים ליצחק שום הייתה לא תקינה בלשון המעטה וזה הפריע גם לאלה שהיו בסדר איתו ",  הוסיף אותו שחקן . " נוצרה אווירה בלתי אפשרית וזה נגרר הרבה מעבר למה שהיה צריך והתוצאות היו בהתאם .  זה נכון שכולנו מקצוענים ,  אבל כולנו גם אנשים ולדברים האלה יש השפעה ". 
שחקנים בקבוצה דיברו במהלך כל השבוע על האווירה הטובה ששררה במועדון ,  דבר שלא זכור להם מאז ימיו של ראובן עטר ,  ועל הנחישות והמוטיבציה הגבוהה .  המאמן החדש דוד אמסלם ,  שזכה לתמיכה מקיר לקיר משחקניו שעד לפני מספר חודשים היו חבריו לחדר ההלבשה ,  שב והדגיש בפניהם כי המוטיבציה צריכה לבוא קודם כל בשביל עצמם ולא למענו ,  ולכן גם לא התעכב יותר מדי על שיחות במהלך שבוע האימונים הראשון שלו .
 אמסלם הסביר לשחקנים כי הוא לא זה שצריך לדחוף אותם אלא הם את עצמם . " מי שיהיה טוב באימונים ויראה שהוא עושה הכל כדי לקבל את ההזדמנות יקבל אותה .  מי שייתן פחות ממאה אחוזים לא יהיה בהרכב ",  אמר להם .
" כבר שכחנו מה זה לנצח בליגה ",  הודה שמעון גרשון . " אחרי השינוי בעמדת המאמן השחקנים מבינים שהולכים לדרך חדשה .  הדברים הלכו יותר טוב .  הפכנו לקבוצה לוחמת .  דוד ביקש מאיתנו שנשחק רק בשביל עצמנו ,  אבל אנחנו אוהבים אותו ,  אין סיבה שלא נעשה דברים גם בשבילו וגם בשבילנו ". 
גרשון ,  כמו גם אריק בנאדו ,  זוכה לקרדיט גבוה מאמסלם והשניים צפויים לשוב להיות צמד הבלמים המוביל לאחר שאתמול חזרו להרכב יחד לראשונה זה תקופה ארוכה .  בנאדו עצמו זכה למחמאות רבות לאחר שרשם משחק מצוין . " אחרי התקופה הרעה עם שום הוא הוכיח שמה שיש לו בראש ובלב זה נכס לכל קבוצה ",  הסבירו בבית"ר . " גם עכשיו הוא מתאים לנבחרת ". 
בבית"ר שיבחו אמש את אמסלם לא רק על המסירות של השחקנים כלפיו ,  אלא גם על יכולתו כמאמן . " הגישה שלו הכי רציונלית ונכונה ",  הרעיפו בבית"ר מחמאות על המאמן הטרי . " הוא לא מסתבך יותר מדי ופשוט מרכיב את מי שהכי טוב בתפקיד הטבעי שלו במקום להתחיל להסיט חלוצים להגנה ומגנים לקישור ".  אתמול ,  כזכור ,  תופקד לראשונה בהרכב מגן נבחרת פרו פאולו דה לה האסה בעמדתו הטבעית באגף הימני ולא בקישור האחורי ,  כשגם אבי ריקן וחן עזריאל שתופקדו אצל שום כמגנים נכנסו לקישור ולהתקפה .
 בבית"ר מאוכזבים מאוד מכך שאף לא שחקן אחד זומן לסגל הנבחרת על ידי שחקן ומאמן העבר של הקבוצה אלי אוחנה ,  כשגם בזה חלק מפנים אצבע כלפי המאמן הקודם . " למען האמת עם כל הכישרון שיש בקבוצה הזו ,  איך שהשחקנים נראו בחודשים האחרונים אוחנה צדק שלא זימן אותם ".  
ברק יצחקי ,  שכבש אתמול שלושער ,  זכה לתמיכה מצד אמסלם ששלח מסר לחברו הוותיק ,  אוחנה . " אני לא מתערב בהחלטות של מאמנים אחרים ,  אבל אני בטוח שברק עוד ישוב לנבחרת .  אין עוררין שלשם הוא שייך ,  ובמשחק נגד נתניה הוא הוכיח זאת שוב .  אני בטוח שאם הזימונים היו אחרי המשחק הוא היה בפנים ". 
בקבוצה מודאגים מעט מיכולתו של אבירם ברוכיאן שכזכור דחה את הניתוח בברכו ,  אך אתמול נראה מעט חלש . " אבירם עשה הרבה מאוד בשביל לשחק ומגיעה לו הערכה על זה ",  הגן אמסלם על הקפטן שלו . " הוא יכול היה לעבור כבר את הניתוח ולהיות בשלבי החלמה ,  אבל הוא מעדיף לעזור לנו ונעשה הכל כדי לעזור לו ". 
לא מן הנמנע כי ברוכיאן ירד לספסל במשחקים הקרובים כדי לא לפגוע בברכו וכן כדי לאפשר לו להשתלב כמחליף ולהוסיף לבית"ר אגרסיביות בהרכב וכן עומק בספסל ואפשרות לשנות משחק באמצעות חילוף .  בינתיים ,  בכל מקרה ,  ימשיך הקשר בטיפולים לצד האימונים .
 נציגי אנדרלכט הבלגית הגיעו אמש לטדי יחד עם דודו דהאן המייצג את עמית בן שושן ואיתן טיבי ,  שלא שיחקו אמש .  הנציגים פגשו את בן שושן המורחק ביציע ,  ועל אף שלא שיחק הם התרשמו ממנו כבר בעבר ולא מן הנמנע כי לקראת סוף העונה יגישו הצעה לרכוש אותו .
 
שחקן בבית"ר : " נוצרה אווירה בלתי אפשרית עם שום "
 במועדון סבורים שחילוף המאמנים הוציא את הקבוצה לדרך חדשה : " אמסלם מרכיב את הכי טובים ".  שבחים לבנאדו ויצחקי

