אין תמורה - ואין תקומה 
אני מבקר ברשות השידור ומגלה שכמעט כלום לא השתנה .  המבנים מוזנחים ,  הציוד ישן ,  הארכיון לא מתפקד ונכסים לאומיים ירדו לטמיון .  כמו מנגנון הגבייה שלה ,  גם הרשות רקובה עד היסוד
 >  >  מיטב שנותי היותר-צעירות ,  17 שנים ארוכות של עבודה קשה ,  וגם מוצלחת ,  הושקעו ברשות השידור - רדיו וטלוויזיה  ( "מבט "  של ימי הזוהר המונופוליסטי .)  .  אבל כמי שמכיר היטב גם את הגופים העמיתים/מתחרים - אלה שדרסו את הרשות והשאירו לה רק אבק ,  בעודה ממשיכה לרבוץ בשלה כאילו לא השתנה דבר - אני יכול למסור ,  כמעט ,  מה שמכונה  " חוות דעת מומחה ".  אל הרשות הגעתי ב-1978 .  אז עוד לא ידעתי איך צריך לעבוד ארגון שידור סביר .  אבל די מהר הבנתי ,  כמו יתר העובדים ,  שגם אם יש לא מעט הישגים - וגם לי היה רוב הזמן סיפוק רב - הרי שהעלות חסרת שחר והרוב רקוב בממלכת  " השידור הציבורי ":  אבטלה גלויה וסמויה במספרים מפחידים ,  ניהול כושל ברובו ,  מינויים לא ענייניים ,  טופסולוגיה מטורפת שמסתירה בזבוז כספים וחוסר יעילות משווע .  הפוליטיקאים שלטו בהנהלה ביד רמה - וזו היטיבה בעיקר עם אנשי שלומה במנגנון ורדתה בעובדים  " בשטח ".  ועם זאת , " קול ישראל "  היה אז חזק בתמונת השידורים  ( גם כיום הוא מחזיק מעמד היטב )  והערוץ הראשון היה לבדו ,  חסר תחרות ומסונוור מעצמו .  ואז ,  בתחילת שנות ה-90 ,  פרצו הרדיו והטלוויזיה המסחריים לחיינו ודחקו בהדרגה את רשות השידור ממשלטיה .  וראו זה פלא - הרשות התעלמה מהם כמעט לחלוטין !  הייתי שם עד 1995 וראיתי את בת היענה במיטבה :  טומנת בחול לא רק את ראשה - אלא את כל גופה .  וכך זה עד היום .  כמו בהרבה  ( שלא לומר בכל )  גופים כושלים - גם כאן לא העובדים אשמים .  יש והיו ברשות השידור הרבה עובדים נפלאים שיודעים את המלאכה .  אבל ,  והנה כבר השורה התחתונה ,  כשהקברניטים לדורותיהם באים רק כדי לחגוג לעצמם וללקק למי שמינו אותם ,  אין פלא שהאונייה נהפכה לצוללת .  רק שלא ינסו בפעם ה-1,000 לחלץ את שרידיה המתפוררים לשיפוץ ,  שרק יאריך את הקץ והייסורים הפומביים .  אני מבקר מעת לעת באולפנים השונים :  הקלטות ,  צילומים ,  חברים .  כמעט כלום לא השתנה .  המבנים מוזנחים ,  כל הציוד ישן ,  בלוי ומייאש .  הארכיון לא מתפקד ,  נכסים לאומיים ירדו לטמיון .  הקידמה הטכנולוגית פסחה על הרשות .  העובדים מושפלים ומדוכאים ,  מי שעובד וגם מי שמעביר כרטיס נוכחות והולך הביתה בלי לעבוד .  כך ,  לדוגמה ,  מול צוות של אדם-שניים מהערוץ המסחרי ,  צוותי הצילום של ערוץ 1 המשיכו לצאת בהרכב של שישה אנשים ויותר ,  בסגנון שנות ה-70 העליזות .  ה"פלונטרים "  האינסופיים של הוועדים הרבים הביאו לכך שלפנסיונרים של הרשות אין מה לאכול  ( אם לא השיגו ממקורות אחרים )  .  בגלל הממשלות לדורותיהן שהשתעשעו בצעצוע הזה עד שהתכלה ;  בגלל המנהלים הכושלים לדורותיהם  ( אף שהמנהלים הנוכחיים בכל זאת מנסים ,  ייאמר לשבחם )  ;  בגלל שהמריצה החורקת שקרויה  " רשות השידור "  עולה כמו משאית - בגלל כל זה אין לרשות השידור ,  במתכונתה הנוכחית ,  תקומה .  כמו מנגנון הגבייה שלה ,  גם היא רקובה עד היסוד .  אתם לא משערים עד כמה .  אלף רפורמות לא הצליחו ולא יצליחו להפוך אותה לגוף יעיל ותחרותי .  ולכל שוחרי  " השידור הציבורי "  - וישראל בהחלט זקוקה לכזה - לפני שסוגרים צריך להכין תוכנית לגוף חדש לגמרי ,  רזה ויעיל ,  שיקום באופן סימולטני ,  מנותק מהממשלה ,  עם אגרה מופחתת ואולי בכלל לא - ולהעביר אליו את העובדים היעילים והמנוסים של הרשות  ( כשליש ,  להערכתי )  .  אחרת ,  חבל על הזמן וחבל על הכסף של כולנו .  הכותב הוא מגיש  " אנשי היום "  בערוץ 2

אין תמורה - ואין תקומה 
אני מבקר ברשות השידור ומגלה שכמעט כלום לא השתנה .  המבנים מוזנחים ,  הציוד ישן ,  הארכיון לא מתפקד ונכסים לאומיים ירדו לטמיון .  כמו מנגנון הגבייה שלה ,  גם הרשות רקובה עד היסוד

