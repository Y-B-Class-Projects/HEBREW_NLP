הלייקרס פאו ללא פחד
האלופה ,  ללא בריאנט הפצוע ,  נעזרה במשחק ענק של פאו גאסול וניצחה 89:101 את סן אנטוניו .  48 נק' לקרטר בניצחון אורלנדו
ה-NBA פינקה את אוהביה בשלושה משחקים בלבד הלילה  ( בין שני לשלישי )  ,  אבל הכמות פחות חשובה כשהאיכות גבוהה .  המערב התמקד בעימות הקלאסי בו אירחה האלופה לוס אנג'לס לייקרס את סן אנטוניו ספרס .  הלייקרס הופיעו למשחק ללא קובי בריאנט ואנדרו ביינום הפצועים ,  אבל היה להם את פאו גאסול ,  שנתן משחק גדול משני צדי המגרש ,  קלע 21 נקודות ,  הוריד 19 ריבאונדים ,  מסר 8 אסיסטים וחסם 5 זריקות .  זה הספיק מול טים דאנקן וחבריו ,  והאלופה ניצחה 89:101 .  צפונה משם אירחה גולדן סטייט את דאלאס מאבריקס ,  ואחרי ההפסד המפתיע למינסוטה ,  דירק נוביצקי וחבריו שבו למסלול הניצחונות עם 117:127 .  
העיר ניו אורלינס בימי משתה אחרי זכייתם של ניו אורלינס סיינטס בסופרבול ,  ככה שהראש לא ממש בכדורסל .  אורלנדו מג'יק ניצלה זאת כדי להמשיך בכושרה המצוין ,  ונעזרה בריחופיו של וינס קרטר ,  שקלע שיא עונה של 48 נקודות ,  והעניק לקבוצה מפלורידה ניצחון ביתי בתוצאה 117:123 .  
ל.א לייקרס  ( 13:40 )  - סן אנטוניו  ( 21:29 )  89:101
המסר של המשחק הזה הוא שהלייקרס הם קבוצה-קבוצה .  בלי קובי בריאנט ואנדרו ביינום הפצועים ,  האלופה התייצבה למפגש עם אחת היריבות הגדולות שלה בעשור שחלף ,  וניצחה .  הלייקרס עשו את זה בסטייל עם חמישה שחקנים בדאבל-פיגרס ,  ואחריות ומנהיגות שלקח פאו גאסול בהיעדרו של הממבה .  גאסול קלע 21 נקודות  ( 8 מ-20 מהשדה )  ,  שאב 19 ריבאונדים ,  מסר 8 אסיסטים וחסם 5 זריקות .  כשהוא בכזה כושר ומגלה כזאת מנהיגות ויעילות ,  אין פלא שפיל ג'קסון השאיר אותו 46 דקות על המגרש . " אני תמיד מנסה להיות פעיל ,  לקלוע ,  לעזור בהגנה ,  פשוט לשחק כדורסל ",  אמר גאסול בסיום , " יש לנו פציעות בשבועות האחרונים ,  אבל ככה זה ב-NBA ,  נעבור את זה .  בלי קובי ואנדרו היינו חייבים להיות קשוחים ולעלות את הרמה שלנו ".  רון ארטסט עזר לספרדי עם 18 נקודות ,  למאר אודום קלע 16 והוריד 10 ריבאונדים ,  ומשחק צמוד-צמוד הפך בדקות הסיום של הרבע הרביעי לגארבג'-טיים .  מאנו ג'ינובילי הוליך את הספרס עם 21 נקודות מהספסל ,  טוני פארקר הוסיף 20 וחילק 8 אסיסטים ,  אך רשם 6 איבודים ,  חלקם ברגעים קריטיים .  טים דאנקן קלע 16  ( 8 מ-17 מהשדה )  והוריד 15 ריבאונדים .
 וינס קרטר היה בלתי ניתן לעצירה ,  ולמרות שההורנטס נשארו קרובים ברגעי הסיום לאחר משחק שהיה צמוד לכל אורכו ,  לא ממש היה להם הכוח להנחית לקרקע את אייר קנדה .  קרטר ריחף ,  קלע ,  הטעה ,  חדר ,  לקח צעד אחורה ,  קבר עוד שלשה .  כל זה נגמר בשיא עונה של 48 נקודות  ( 19 מ-27 מהשדה )  ו-7 ריבאונדים .  בסיום קרטר חייך ופלט : " עבר זמן ".  באמת ,  עבר זמן .  אחרי שקלע בינואר ב-28 אחוז מהשדה ,  וגרם לרבים באמוויי ארינה לנוע באי נוחות כשהיה על הפרקט ,  אוהדי המג'יק נותרו עם הפה פעור כשהבינו מה הבחור מדייטונה ביץ' מסוגל לעשות . " זה חודש חדש ,  וחודש חדש מביא דברים חדשים ,  העבר נשאר בעבר ",  הוסיף קרטר , " מצפים שזה יהיה ככה כל לילה ,  ואין לי בעיה עם הציפיות האלה ,  אני הולך להמשיך לשחק ולנסות לזהור ".  ההצגה של קרטר השאירה את 25 הנקודות ו-12 הריבאונדים של דוויט הווארד מעט בצל .  על רשארד לואיס ,  שקלע 18 ,  אף אחד לא מדבר בפלורידה .  פז'ה סטויאקוביץ' היה נהדר בשורות ניו אורלינס עם 29 נקודות ו-9 ריבאונדים ,  דייויד ווסט ודארן קוליסון הוסיפו 27 כל אחד ,  ויצרו טריו שנכנע למג'יק 41:33 בריבאונד והירשה למנצחת 54.2 אחוז מהשדה .
 גולדן סטייט  ( 37:13 )  - דאלאס  ( 19:32 )  127:117
במחצית הובילו הווריורס 61:70 ונראה היה שהמאבריקס טרם התאוששו מההפסד המפתיע למינסוטה ,  במיוחד בצד ההגנתי .  אבל לדאלאס יש התקפה שיכולה לחפות גם על יום לא מרנין מבחינה הגנתית .  ג'ייסון טרי היה מ-עו-לה עם 36 נקודות ב-9 מ-17 מהשדה ,  להן צירף גם 9 אסיסטים ו-6 ריבאונדים .  המאבס קיבלו עזרה אדירה מהספסל בדמות 25 נקודות של ג'וש הווארד ו-24 נקודות ו-10 ריבאונדים של דרו גודן .  השלושה חיפו על משחק פושר יחסית של דירק נוביצקי  ( 15 נקודות ,  8 ריבאונדים )  .  הווריורס ,  שסובלים מפציעות רבות ,  שיתפו שמונה שחקנים בלבד .  אנתוני מורו הצטיין בשורות המפסידים עם 33 נקודות ו-11 ריבאונדים ,  מונטה אליס קלע 27 וסטפן קארי הוסיף 25 ו-9 אסיסטים .
 
הלייקרס פאו ללא פחד
האלופה ,  ללא בריאנט הפצוע ,  נעזרה במשחק ענק של פאו גאסול וניצחה 89:101 את סן אנטוניו .  48 נק' לקרטר בניצחון אורלנדו

