נוכחים נפקדים גם בתקשורת
סיקור ציבור הפלסטיני בישראל נעשה מבעד לנקודת המבט הממסדית ,  שרואה בו רק איום בטחוני .  ומה עם ביקורת על הממסד ?  חס וחלילה
שתי מערכות עיתונות מתייחסות לאוכלוסיה הערבית בארץ .  האחת מייצגת אותה והשנייה עויינת לה .  כמו באוקטובר 2000 ,  כך גם היום ,  אנחנו במצב שאין לו אח ורע בעולם שבו למיעוט המהווה חמישית משיעור האוכלוסיה ,  והכוונה למיעוט הערבי-הפלסטיני במדינה ,  אין טלוויזיה משלו .  במצב עניינים שכזה ,  וכשמאורעות אוקטובר 2000 פרצו ,  האוכולוסיה הערבית ניזונה מעיתונות שבועית  ( מקומונים )  ,  עיתון יומי אחד  ( אל אתיחאד )  ותחנת רדיו אחת ,  רדיו 2000 ,  שהיתה אז בערוב ימיה ומאז נסגרה .  אמנם באותה תקופה כבר פרחה באיזור תופעת הלווייניות הערביות המרחביות ,  שמאז שנות התשעים משנות את מפת התקשורת ,  ושהשלכותיה לטוב ולרע נגעו גם למיעוט זה ,  אך אין זה מהווה תחליף לעיתונות מקומית .
 כשהמהומות התחוללו הייתי בסידני לצורך סיקור המשחקים האולמפיים עבור רשות השידור .  ככל שהעימותים התלקחו כך תכפו שיחותי הטלפוניות .  התעדכנתי אז באמצעות רשתות זרות ,  אך את העדכונים הנחוצים והחיוניים וגם הדרמטיים קיבלתי באמצעות רעייתי ,  שהאזינה בעיקר לרדיו 2000 .  שם כיכב אז ידידי נביל סלאמה ,  אחרון פליטי הרדיו .
 תוצאות העימות היו הרות אסון .  לימים ,  הם יתוארו כעימותים הקשים ביותר בתולדות היחסים בין המיעוט הערבי- הפלסטיני בישראל לבין הממסד הישראלי .  בהמשך נוצר נתק כמעט מוחלט בין שתי האוכלוסיות ואת ההשלכות ההרסניות של העימותים האלה ,  שתבעו קורבן יקר וחסר תקדים בדמות 13 חללים ערביים ,  אנחנו נגרור עוד שנים רבות .
 רדיו 2000 והמקומונים הערביים הביאו את סיקור האירועים מנראטיב לוקאלי שותת דם ,  שהביא אל התודעה למה שהתרחש מנקודת מבט של רדיפה ,  ירי לא מבוקר ,  חללים שדמם הופקר וממסד מתנכר שניצל את שעת הכושר כדי ללמד אוכלוסייה זו לקח ,  למען שיראו וייראו ולמען שלא יעזו יותר .  במקביל ,  התקשורת הישראלית הביאה מצידה את נקודת מבטו של הממסד ואת תחושת האיבה והשנאה של הציבור היהודי כלפי המיעוט הערבי .  זו הכללה ,  כי פה ושם המצפון וצו המוסר העיתונאי הביא מדי פעם אמפתיה והשמיע ביקורת ,  אך ככלל שוב נחשף הפער המעציב בין התקשורת הישראלית - העברית ,  לבין מיעוט זה בדמות סיקור מגמתי חד צדדי נטול אמוציות ואנושיות ןחסר ביקורתיות מתבקשת מאירוע אותו תיארה ועדת אור כקשה וכחמור .
 האוכלוסיה הערבית הפלסטינית בארץ נטשה כבר מזמן את התקשורת הישראלית ,  שאינה מייצגת אותה ואינה מסקרת אותה  ( ואם כן ,  אז רק בנסיבות של מגננה עצמית ובעיקר בעקבות פיגועים או מעצרים בחשדות ובהאשמות לפגיעה בביטחון המדינה .  ולא משנה אם רוב החשדות הללו נמוגים עם הזמן ומתבררים לרוב כעורבא ופרח )  .  בדיוק כפי שאוכלוסייה זו הוגדרה בעבר וכנראה עודנה כאוכלוסייה נוכחת נפקדת .  חבל ששום דבר לא משתנה במחוזותינו .
 
נוכחים נפקדים גם בתקשורת
סיקור ציבור הפלסטיני בישראל נעשה מבעד לנקודת המבט הממסדית ,  שרואה בו רק איום בטחוני .  ומה עם ביקורת על הממסד ?  חס וחלילה

