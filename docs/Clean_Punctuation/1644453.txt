מוזילה תפנק את משתמשי אנדרואיד
ארגון התוכנה שיצר את פיירפוקס הודיע כי ישיק בקרוב את Fennec ,  הדפדפן הסלולרי שלו ,  לאנדרואיד
גרסה של הדפדפן פיירפוקס ,  Fennec שמה ,  צפויה להגיע למערכת ההפעלה הסלולרית אנדרואיד עד סוף השנה .  כבר לפני מספר חודשים הצהירו מנהלים בארגון מוזילה ,  האחראי על הדפדפן ,  כי הם מתכננים לייצר גרסאות פיירפוקס למערכות הפעלה שונות של מכשירי סלולר  ביניהן Windows Mobile של מיקרוסופט ו-Maemo של נוקיה .  כעת ,  לאחר שגרסת הדפדפן ל-Maemo כבר הושקה ,  מצהירים במוזילה כי פנק לאנדרואיד יושק עד סוף השנה ,  לאחר תקופת בטא בה הוא נמצא כעת .  האפליקציה צפויה לכלול תמיכה בתוספים  ( Add-Ons )  ,  סינכרון עם שולחן העבודה ותפריט ניווט בסגנון פיירפוקס .
 את העבודה על הדפדפן החדש ניתן להסביר ברצונו של ארגון מוזילה להפוך לשחקן משמעותי יותר בתחום הסלולר .  בראיון שנתן מנכ"ל הארגון ג'ון לילי הוא ציין שמוזילה נטה להזניח שוק פוטנציאלי זה ,  בזמן שדפדפנים דוגמת ספארי באייפון ואופרה הצליחו להתבסס בו ולייצר פער משמעותי . " אבל אני בטוח שמוזילה יכולה לספק חווית גלישה טובה יותר ",  אמר לילי ,  ונימק את העיכוב בפיתוח בכך שבמוזילה היו מעוניינים לפעול בתחום רק כאשר הפלטפורמות יהיו בשלות מספיק ותוכלנה להתמודד עם כל מה שנדרש מדפדפן במחשב רגיל .  ג'יי סאליבן ,  סגן נשיא לתחום הניידים במוזילה ,  סיפר כי העבודה על Fennec מאתגרת במיוחד ,  מכיוון שהיא דורשת פיתוח בסביבת ג'אווה ולא C או C++ ,  אליהן מורגל הארגון .
 אך למרות הכוונות להיכנס חזק לשוק הסלולר ,  לא צפויות בקרוב גם גרסאות לסימביאן ולבלקברי .  בנוסף ,  מרחף סימן שאלה מעל אפשרות של אפליקציית אייפון ,  גם בשל התהייה אם תאפשר אפל להכניס מתחרה רציני לדפדפן הספארי שלה לגן הסגור אותו היא מפעילה .
 
מוזילה תפנק את משתמשי אנדרואיד
ארגון התוכנה שיצר את פיירפוקס הודיע כי ישיק בקרוב את Fennec ,  הדפדפן הסלולרי שלו ,  לאנדרואיד

