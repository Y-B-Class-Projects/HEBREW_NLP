ההימור המסוכן בקרקעות החקלאיות - רווח גבוה או שדות שוממים
משקיעים שהימרו נכון על קרקע חקלאית שהופשרה לבנייה הרוויחו מאות אחוזים ■ אחרים נתקעו במשך עשרות שנים עם שדות שוממים ■ משה קמר : " יכול להיות שהקרקע נמצאת מרחק שני מטרים מהיישוב ,  אבל באיזור כולו אין מדיניות להפשרת קרקעות "
 אברהם יעקובזון נשוי ואב לשישה ילדים ,  הצליח לפני כמה חודשים למכור קרקע חקלאית בשטח חצי דונם ביישוב אליכין ברווח של כ-60% .  את הקרקע הוא רכש לפני כשנתיים תמורת 120 אלף שקל . " כשעשיתי את העסקה באליכין הקרקע היתה בהליכי הפשרה ושינוי ייעוד למגורים ונדונה בוועדה המקומית .  ברגע שהקרקע אושרה והחלו הדיונים בוועדה המחוזית ,  המחיר שלה קפץ ",  הוא מסביר .  הרווח בפרק זמן קצר נעם ליעקובזון והוא החליט להמשיך ולהשקיע בקרקע חקלאית ובאחרונה רכש דונם בבנימינה תמורת כ-150 אלף שקל ,  אף שאין על הקרקע החקלאית שום תוכנית לשינוי ייעודה .  סיפור ההצלחה של יעקובזון מדגים את הרווחיות הגלומה במסחר ספקולטיבי בקרקעות .  שוויין של קרקעות חקלאיות נמוך משמעותית ממחיר קרקעות מופשרות ,  והימור נכון על קרקע חקלאית ,  שלאחר כמה שנים מופשרת לבנייה ,  יניב תשואה של מאות אחוזים על ההשקעה .  עם זאת ,  כמו כל השקעה ספקולטיבית עם רווחי ענק ,  מדובר בהשקעה מסוכנת מאוד .  רבים מאוד המקרים של אנשים שהשקיעו בקרקע חקלאית ,  ונתקעו איתה לעשרות שנים .  במקרים אחרים ,  אם המדינה מחליטה להפקיע את הקרקע להקמת תשתיות למשל - מחירה עלול לצנוח לאפס . " להשקעות החקלאיות נכנסתי לפני שנתיים ",  מספר יעקובזון ,  מנהל בית ספר במגזר החרדי במקצועו . " עד אז העדפתי להשקיע בדירות קטנות מתוך מטרה להשכירן ובהמשך למוכרן ברווח כלשהו .  בעסקות אלה קרה לא אחת שלא הייתי מכסה את ההשקעה ואני לא מדבר בכלל על ההוצאות הקיימות מחיובי ארנונה ומתיקונים שלא נגמרים .  ההשקעה בדירות שברה אותי לאחר שנתקלתי במקרים של דיירים שלא משלמים את דמי השכירות .  על אף שעסקה בקרקע חקלאית היא לטווח ארוך ,  היא בטוחה ,  נקייה מהוצאות שוטפות - והרווח גדול ".  יעקובזון הוא לא היחיד שמזהה את הרווח שאפשר לעשות על הקרקעות החקלאיות .  בתקופה שמחירי הדירות עולים ללא פרופורציה ,  למרות ניסיונות משרד הבינוי והשיכון להציף את השוק ,  זה רק עניין של זמן עד שרמות המחירים יגיעו לקרקעות חקלאיות ,  גם כאלה שעליהן אין תוכנית בנייה .  גם ברחובות ,  שרשמה בארבע השנים האחרונות עליות מחירים ,  נעשו עסקות חמות על קרקעות חקלאיות .  רק בחודש האחרון נמכרה חלקה בעיר בשטח של 40 דונם תמורת כ-10 מיליון שקל ,  כ-250 אלף שקל לדונם .  חטיבת הקרקע בשטח של 50 דונם נרכשה ביולי 2007 תמורת 6.6 מיליון שקל ,  בתחשיב של 132 אלף שקל לדונם .  מדובר בעלייה בשיעור של כ-90% תוך שלוש שנים בלבד .  רווחים בכל שלב תכנוני  " הסחר בקרקעות חקלאיות פורח ככל שמצוקת הקרקעות למגורים גוברת ",  מסביר שייקה נפחא ,  סמנכ"ל בחברת אפי קפיטל המשווקת קרקעות חקלאיות , " הסיכוי לעשות קופה משינוי ייעוד קרקע חקלאית ,  מביא לרווחים גדולים בכל שלב תכנוני שהקרקע עוברת .  בשנים האחרונות אנו מבחינים כי שוק הנדל"ן התעורר ואנשים יותר פתוחים להשקעות גם בקרקעות חקלאיות שאין עליהן תוכניות למגורים . " יש היום יותר תוכניות המקודמות בוועדות להפשרת קרקעות חקלאיות .  כיום אנחנו מציעים קרקע בבנימינה תמורת כ-75 אלף שקל לדונם ,  כשהערכות הן שלאחר פיתוח היא יכולה להימכר בכ-450 אלף שקל .  ביבניאל ,  אזור לא מפותח שבו הסיכון גבוה ,  אנו מוכרים דונם קרקע בכ-5,000 שקל ".  ביישוב אליכין ,  עד לפני ארבע שנים נמכרה קרקע חקלאית בשכונת הארזים ב-60-70 אלף שקל לחצי דונם .  לאחר אישור תוכנית אב ,  קרקע בשטח חצי דונם נמכרה ב-120 אלף שקל .  חברת אפי קפיטל ,  שנכנסה אז ליישוב ,  קידמה תוכנית בניין עיר ,  וכשזו אושרה בוועדה המקומית ,  קרקע של חצי דונם נמכרה על ידי החברה ב-170 אלף שקל לחצי דונם .  בימים אלה התוכנית נמצאת לקראת הפקדה בוועדה המחוזית ,  והמחיר עלה ל-220 אלף שקל לחצי דונם .  ביישוב עצמו נמכרים מגרשים של כ-300 מ"ר ב-650 אלף שקל בממוצע . " אנחנו מציעים מגרשים חקלאיים ללא תוכניות ופועלים להשבחתם ",  מסביר נפחא . " בבנימינה אנחנו משווקים קרקעות חקלאיות עליהן לא קיימת תוכנית אב למגורים .  ההשקעה של הרוכשים במקרה הזה היא ספקולטיבית - יכול להיות שייעוד הקרקע ישונה ויכול להיות שלא .  עם זאת ,  הקרקע נמצאת במרחק מאות מטרים ספורים בלבד מהיישוב ,  ולכן אנו מעריכים שהיא תפותח ביום מן הימים ".  הפשרה רגישה אחוזי הרווח הגבוהים מושכים אליהם משקיעים רבים שהבינו את הפוטנציאל .  עם זאת השקעה בקרקע חקלאית טומנת בחובה גם לא מעט סיכונים .  לספקולנטים בתחום הנדל"ן כדאי להיות מודעים לרגישות הגדולה בנושא הפשרת הקרקעות החקלאיות .  לכל הפשרה קמים מתנגדים רבים ,  החוששים מהרס ריאות ירוקות ושטחים פתוחים .  גם לפוליטיקה דריסת רגל כבדה בתחום ,  שחורגת בהרבה מהתנהלות של שוק נדל"ן סטנדרטי .  גורמים אלה הופכים את ההשקעה בקרקעות חקלאיות מתוך תקווה שיופשרו לבנייה למסוכנת במיוחד .  באמצע שנות ה-90 יזמו מינהל מקרקעי ישראל ומשרד השיכון הקמת עיר באזור הקריות ,  על אלפי דונם חקלאיים בין הערים קרית ביאליק לקרית אתא .  מחיר קרקעות חקלאיות בשטח העיר המתוכננת הוכפל בתוך זמן קצר ;  ואולם אז החל לפעול הלובי של העיריות בגליל ,  שטענו כי הקמת עיר כזו תפגע בהן .  כתוצאה מכך בוטלה התוכנית ומחירי הקרקעות ירדו .  בתחילת העשור הנוכחי הוצאה התוכנית מהמגירה ,  והממשלה דנה בה ברצינות .  מחירי הקרקע במקום שוב זינקו .  ואולם אז חזר לתמונה הלובי של ראשי עיריות הצפון ,  התוכנית נפלה - ועמה המחירים .  מאז היא טמונה עמוק במגירה ,  ונכון להיום לא נראה שתוצא מהן .  מי שרכש קרקעות בסביבה לא יסווג כסיפור הצלחה .  יוסי האס ,  תושב רמת גן ,  זוכר את הפרסומים בעיתונים שפיתו אותו לרכוש ב-89' קרקע חקלאית בשטח של 776 מ"ר בדרום תל השומר . " היתה מודעה בעיתון לרכישת קרקע חקלאית לבניית קוטג'ים ",  מתאר האס , " אני עוסק בנדל"ן הרבה שנים וחשבתי שזו עסקה טובה .  בחוזה שחמתי בזמנו הובטח לי כי תוך חמש שנים נקבל אישור בנייה ,  ואם לא - כספי יוחזר .  ראית מישהו שמחזיר כסף ?  הייתי נאיבי ".  תוכנית לשינוי הייעוד בתל השומר והקמת שכונת מגורים עם 1,100 יחידות דיור במבנים בי 7-15 קומות ופארק היי-טק ,  אושרה רק בינואר השנה בוועדה המקומית . " צריך להבין ",  ממשיך האס , " עוד קודם לעסקה שחתמתי ,  קודמה תוכנית בנייה ששונתה במהלך השנים כמה פעמים .  בתחילה אושרה ב-94' ,  כשבהתחלה דובר על קוטג'ים אך בהמשך השתנתה המדיניות והוחלט להגדיל את הצפיפות ולקדם במקום בנייה רוויה שגם הנפח שלה הלך וגדל עם השנים .  כך חלפו להן השנים ועדיין לא ניתן לבנות במקום . " אי אפשר להתעלם מהעובדה שערך הקרקע עלה ,  מ-40 אלף דולר בזמנו ,  לכ-500 אלף דולר כיום ,  ומגיע לי במקום שתי יחידות דיור וחצי .  למרות זאת ,  העסקה הזו לדעתי לא היתה כדאית והיום לא הייתי נכנס לזה שוב ולא הייתי משלם על קרקע חקלאית אפילו 10,000 דולר .  נשרפתי כבר ,  ולכן אני מפחד .  אני מעדיף לשים את הכסף בבנק ,  מאשר לחכות 21 שנה .  חשבתי בזמנו שתוך 5-10 שנים יהיה לי נכס ביד .  אבל לחכות למשהו 25 שנה ?  מתי אהנה מהקרקע ?  כשאהיה בן 70 ואדדה על מקל ?  לדעתי זה לא שווה . " עדיף לקנות דירה ולקבל עליה תשואה באופן מיידי .  חבר שלי קנה דירה ברחוב הירדן ברמת גן לפני שנתיים תמורת כ-800 אלף שקל .  היום הוא מוכר אותה בכ-1.3 מיליון שקל .  לא צריך להסתבך כל כך כדי לרשום את אותו הרווח ".   " לא כל קרקע תפותח " " אנשים רכשו קרקעות בזמנו כדי להגשים את החלום הישראלי לקוטג' במרכז העיר .  בינתיים 21 שנה עברו ",  אומר עו"ד ברוך אדלר נציג בעלים פרטיים במתחם תל השומר .  אומר אדלר . " התהליכים הם מורכבים ,  ומייגעים ויש כוונה של הממשלה לפשט אותם .  עם זאת ,  אני חושב שעכשיו יותר מתמיד על המשקיע לגלות זהירות .  אין להניח שכל שטח פתוח שנמצא בקרבת הערים יפותח .  נדרשת בדיקה של המגמות התכנוניות ".   " הרבה אנשים נופלים בפח ",  מוסיף עו"ד משה קמר ,  מומחה לדיני הפקעות ותכנון ובנייה , " הם רוכשים פיסות קרקע מיזם שמשכנע אותם בכך שהן קרובות לאזור פיתוח עירוני .  יכול מאוד להיות שהקרקע נמצאת מרחק שני מטרים מהיישוב ,  אבל באזור כולו אין תוכנית בניין עיר ".  עו"ד קמר מייצג כיום בעלי קרקע חקלאית על שטח של 36 דונם בשטח העיר פתח תקוה .  במקום היו תוכניות לשינוי הייעוד למגורים והקמת קוטג'ים ,  אך לרוע מזלם של בעלי הקרקעות ,  על שטח של כ-12 דונם נסלל כביש מכבית מה שיצר ניתוק של יתרת הקרקע . " הבעלים רכשו לפני 25 שנה חלקות של חצאי דונם בכ-15 אלף דולר לדונם וחלמו להקים את ביתם .  לאחר 15 שנה הגיע מע"צ והפקיע חלק מהאזור לצורך סלילת הכביש ",  מספר קמר . " נכון להיום חלק מהבעלים נלחמים לקבל פיצויים ,  והיתר עדיין חולמים שמשהו ישתנה במקום .  הכביש ניתק שטח של כ-20 דונם ותוכניות העיר פתח תקוה לא חלות במקום .  חלקת האדמה ,  גם לאחר עשרות שנים ,  נמצאת עדיין בייעוד חקלאי וגם בעשר השנים הבאות אני מעריך שלא יבנו שם ".  ויש גם דוגמה עתידית לסיכונים שבהשקעות מסוג זה .  על פי חוק התכנון והבנייה החדש ,  היטלי ההשבחה שבהם יחויבו בעלי קרקעות עקב הפשרת הקרקע יוגדלו במידה ניכרת ,  היות שהמדינה החליטה שאינה מוכנה להכיר במרכיב הספקולטיבי של שווי הקרקע ,  אלא רק בשווי הקרקע כחקלאית בלבד .  ברבות מהקרקעות הללו המרכיב החקלאי מהווה עד 20% מהשווי ,  ולכן היטלי ההשבחה שייאלצו לשלם ביום הפשרתן יהיו גבוהים במיוחד ,  עד כדי השפעה על כדאיות הפרויקט . " בג"ץ הקשת המזרחית גרם לנזק ">  >  בתחילת העשור הנוכחי הגישה תנועת הקשת הדמוקרטית המזרחית עתירה לבג"צ כנגד שורה של החלטות מינהל מקרקעי ישראל מאמצע שנות ה-90 ,  שאיפשרו למושבים ולקיבוצים ליזום הרחבות יישוביות בתחומם ולקבל חלק מהרווחים .  הטענה העיקרית של הקשת המזרחית היתה שמדובר בקרקעות מדינה ,  וכי משמעות ההחלטות הללו היא שחקלאים יזכו בהטבות גדולות מקרקעות המדינה ,  ולעומתם רוב התושבים ,  ובעיקר תושבי עיירות פיתוח ,  שאינם יכולים ליזום הרחבות דומות - יישארו מופלים לרעה .  ההחלטה אמנם נגעה לקרקעות מדינה ,  אך הביטולים בהפשרות הקרקע הללו גרמו לירידת הסיכוי שגם קרקעות חקלאיות פרטיות בסביבה הרלוונטית יופשרו .  במלים אחרות ,  רבים מאלה שרכשו קרקעות ליד הרחבה פוטנציאלית של יישוב ,  בתקווה שגם הקרקעות שלהם יופשרו - נתקעו . " מאז בג"ץ הקשת המזרחית ,  שינוי ייעוד העניק פיצוי נמוך ,  לא כלכלי ולא סביר לבעלי הקרקעות ,  שהסתכם באלפי דולרים בודדים .  כל זה עצר את הכדאיות של ההליך והקפיא את היזמות ",  אומרת שמאית המקרקעין והמשפטנית נחמה בוגין . " רק בשנים האחרונות אנו רואים שינוי מגמה .  קיימת תובנה בקרב בעלי קרקעות ,  הציבור והרשויות המקומיות ,  שעצירת העסקות ותכנוני הקרקעות ,  גורמים לבעיה כללית ,  למחסור ביזמות של פרויקטים ובעקבות כך לעליית מחירי הנדל"ן ".   " בפירוש קיימת כוונה לבחון מחדש את החזרת האופציה היזמית ",  ממשיכה בוגין , " בשיחות מסדרון לא פורמליות מוזכר לרוב המספר 20% - שיעור הפיצוי ליזמים חקלאיים שישנו את הייעוד של הקרקע .  גם מפלגת העבודה טוענת כי תנאי החזרת האופציה היזמית בקרקעות חקלאיות היא חלק מההסכם הקואליציוני ". 

ההימור המסוכן בקרקעות החקלאיות - רווח גבוה או שדות שוממים
משקיעים שהימרו נכון על קרקע חקלאית שהופשרה לבנייה הרוויחו מאות אחוזים ■ אחרים נתקעו במשך עשרות שנים עם שדות שוממים ■ משה קמר : " יכול להיות שהקרקע נמצאת מרחק שני מטרים מהיישוב ,  אבל באיזור כולו אין מדיניות להפשרת קרקעות "
 
