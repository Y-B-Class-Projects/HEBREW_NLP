כמה תשלמו כדי לאכול עם הרמטכ"ל ? 
מסתבר שרב-אלוף אשכנזי זוכה לפופולריות גם מחוץ לישראל .  לקראת אירוע שבו הוא אמור להשתתף בניו יורק ,  הוצאו למכירה כרטיסים תמורת אלפי דולרים .  מי שישלם 180 אלף דולר אף יזכה לשבת לידו
הרמטכ"ל גבי אשכנזי צפוי לנחות היום  ( שני )  בארצות הברית .  במסגרת ביקורו ,  הוא יערוך סדרת מפגשים עם בכירים במערכת הביטחון ובממשל האמריקאי ,  אבל אין ספק שהאירוע לו מצפים האמריקאים בעיקר הוא ערב הגאלה השנתי של ארגון  " ידידי צה"ל "  שייערך במלון ולדורף אסטוריה היוקרתי בניו יורק ובמהלכו צפוי אשכנזי לנאום .
" ידידי צה"ל "  נחשב לארגון התורמים לצה"ל הגדול ביותר .  מדובר באירוע היוקרתי ביותר של נדבני צה"ל בארה"ב ,  והמחירים עבור הערב לא זולים .  בלשון המעטה .  המחירים כוללים ארוחה מפוארת ,  מכירה פומבית ,  ואירוע השיא של האירוע יהיה נאומו של אשכנזי בפני 1,200 המשתתפים .
 הכניסה לערב כרוכה בתשלום ראשוני ,  וכגודל שווי כרטיס הכניסה ,  כך מתקרב הקונה לשולחנו של אשכנזי ולמרכז הבמה .  הכרטיס הזול ביותר עולה אלף דולר ומוגדר כ"כרטיס תורם ".  כרטיסים יקרים יותר מכונים על שם בעלי תפקידים במערכת הביטחון הישראלית .  כך ,  למשל , " כרטיס אלוף "  שווה 18 אלף דולר . " כרטיס רמטכ"ל "  יינתן למי שיוציא עבור השתתפותו בערב 36 אלף דולרים . " כרטיס שר הביטחון "  יינתן למי שישלם 50 אלף דולרים . " כרטיס ראש הממשלה "  ינתן בעבור מאה אלף דולר ,  וכרטיס  " נשיא "  שיעניק לבר המזל את מקום הישיבה בקדמת הבמה לצדו של אשכנזי יינתן עבור תשלום של 180 אלף דולר .  

הערב כולל ארוחה מפוארת בהכשר גלאט ,  הופעה של תזמורת צה"ל בהשתתפותם של 30 לוחמים בצה"ל וכן שיחות בלוויין לישראל בו ידברו חיילים מאחד הבסיסים בארץ .  בנוסף לכל אלה ,  במהלך הערב תיערך מכירה פומבית שקטה בו יוצעו למכירה תמונות של חיילי צה"ל שצולמו על ידי זיו קורן ,  מה שצפוי להביא להכנסות נוספות .  בשנה שעברה הצליח ערב הגאלה השנתי להביא תרומות בשווי 15 מיליון דולר ,  ובשנת 2008 הצליח הארגון להגיע לסכום תרומות של 26 מיליון דולר .  מיותר לציין שההגעה לערב היא בלבוש רשמי בלבד . 
" אנחנו מוגדרים כארגון של נדבנים ,  אבל חשוב להדגיש שכל התוכניות שבהם אנו תומכים מגיעות מתוך צרכים ספציפיים של צה"ל ",  אמרה לוואלה !  חדשות ליאורה גורביץ' ,  מנהלת עמיתה בארגון  " ידידי צה"ל וממארגנות ערב הגאלה . " כל הכסף הולך לתוכניות לימודים אקדמיים עבור חיילים קרביים ,  מתקני ספורט בבסיסים או לחיילים בודדים .  נכון שמדובר במחירים גבוהים ,  אבל הארגון מורכב ממגוון תורמים ,  פילונתרופיים ואנשים שונים שמזוהים עם הארגון ויש גם אנשים שמוכנים לשלם 180 אלף דולר בערב ,  כשהם רואים בכך תרומה גדולה לצה"ל ולפעילות שלו .  יש גם כרטיסים זולים יותר שמוענקים לקבוצה צעירה של משתתפים בני 25 עד 35 שנחשבים לדור הבא של התורמים ". 
הגעתו של אשכנזי צפויה להיות אירוע השיא של הערב .  אשכנזי אמור גם לנאום בפני הנדבנים על נושאים אקטואליים . " אנשים מאוד נרגשים לקראת ההגעה שלו ",  אומרת גורביץ' . " כל התומכים מאוד מצפים לקראת הנאום והמפגש עימו .  זהו ערב שמי שנמצא באולם מרגיש את האהבה של האנשים לצה"ל ולחייליו וכל האירוע הוא יוצא דופן ומרגש ".  
מי שפחות שמח לראות את אשכנזי בניו יורק הם מאות פעילים של ארגוני שמאל וזכויות אדם הצפויים להפגין מול המלון כנגד הרמטכ"ל בקריאות להעמידו לדין בשל פשעי מלחמה .  בשל ההפגנה שאמורה להיות סוערת צפויה במקום אבטחה חסרת תקדים לכל מי שייכנס לאירוע . " אנחנו כבר רגילים להפגנות הללו ואין לנו שום כוונה להפגין מולם .  אני חושבת שהעובדה שכל כך הרבה אנשים משתתפים בערב שכזה שנהיה מוצלח משנה לשנה הוא התשובה שלנו לכל ההפגנות ",  מסכמת גורביץ' .
 
כמה תשלמו כדי לאכול עם הרמטכ"ל ? 
מסתבר שרב-אלוף אשכנזי זוכה לפופולריות גם מחוץ לישראל .  לקראת אירוע שבו הוא אמור להשתתף בניו יורק ,  הוצאו למכירה כרטיסים תמורת אלפי דולרים .  מי שישלם 180 אלף דולר אף יזכה לשבת לידו

