שלוש הבועות שמאיימות על סין
הנחת העבודה המרכזית של כלכלנים רבים בפתיחת 2010 היתה שסין אמורה - בסיוע הודו וברזיל - להציל בשנים הקרובות את העולם .  אבל עד כמה היא תקפה ?  על טיב הבעיות במערב אין עוררין .  ארה"ב אולי מתאוששת ,  אך היא נושאת על גבה הר של חובות ,  גירעון מסחרי גדול ושוק נדל"ן מדוכא .  הבעיות באירופה קשות אף יותר - והמשבר הנוכחי ביוון הוא רק דוגמה לכך .  סין ,  לעומת זאת ,  נהנתה מצמיחה של 10.7% בתוצר ב-2009 ,  מעלייה של 18.5% בייצור התעשייתי ומזינוק של 17.5% בהיקף המסחר הקמעוני .  אלא שבימים האחרונים מתרבות החדשות המדאיגות מבייג'ין ,  ועמן הקולות הטוענים שהכלכלה הסינית מתחממת מהר מדי ושמתפתחות שם בועות מפחידות ,  שיתפוצצו במוקדם או במאוחר .  1 .  אשראי ביום חמישי פורסם שבינואר זינק האשראי שהבנקים בסין העמידו לציבור ל-203 מיליארד דולר - יותר מבשלושת החודשים הקודמים יחד .  למעשה ,  בחודש אחד הוענק אשראי בהיקף של יותר מ-20% מהיעד השנתי של הממשל .  בסין הכל נקבע על ידי קבוצה לא גדולה של פקידים ,  ובתחילת המשבר העולמי הוחלט לדרבן את המשק באמצעות הזרמת אשראי .  אלא שלכולם - גם לסינים וגם למתבוננים מבחוץ - ברור שמכונת האשראי יוצאת משליטה .  הנחת המוצא היא שהממשל ,  ששולט בבנקים ,  יעביר בקרוב הנחיות שמשמעותן האטה משמעותית במתן האשראי .  השאלה היא אם הממשל מסוגל לווסת את האשראי בעדינות הראויה .  יש הטוענים שדווקא הציפיות לצמצום יגרמו לחברות לדרוש יותר אשראי כעת .  2 .  נדל"ן לאן זורם האשראי ?  ביום חמישי פורסם שבינואר רשמו מחירי הנדל"ן ב-70 ערים מרכזיות בסין עלייה שנתית של 9.5% .  זאת ,  לאחר שבדצמבר נרשמו העליות החדות זה 18 חודשים .  מקורות נוספים בסין מדווחים על עליות חדות בהרבה במקומות מסוימים .  אנשי עסקים שפועלים בסין ושעמם התייעצנו בכנס דאבוס מספרים שבעוד מפעלים ועסקים מתקשים לייצר רווח ,  כמעט כל עסקת נדל"ן נהפכת בתוך זמן קצר לרווחית .  לכן ,  העם הסיני והמשקיעים הזרים מתנפלים על הנדל"ן .  סיכומי 2009 מראים שמכירות מבנים חדשים זינקו ב-75% - והיקפן הגיע ליותר מ-14% מסך התוצר ,  יותר מבכל מדינה בעולם אי פעם .  הסינים גם חוסכים 20%-25% מהתוצר - וחלק גדול מהכסף הזה זורם לניפוח בועת הנדל"ן .  בנוסף ,  משקיעים רבים הרימו גבה בשבוע שעבר כשנודע להם שבנק ההשקעות גולדמן סאקס החליט להוריד חלק מהכסף שלו מהשולחן .  לפני שנתיים רכש גולדמן פרויקט מגורים גדול בסין ב-190 מיליון דולר ,  וכעת הודיע על מכירתו תמורת 328 מיליון דולר - רווח נאה עבור השקעה בת 24 חודשים .  לגולדמן סאקס יש מוניטין של נביא בשווקים ,  ויש הרואים בהחלטתו סימן לכך שהגענו לשיא המחירים .  3 .  מחירים נתון אחר שפורסם בשבוע שעבר דווקא נראה מרגיע :  מדד המחירים לצרכן בסין עלה בינואר ב-1.5% בלבד - לעומת 1.9% בחודש הקודם והרבה פחות מהתחזיות - 2.1% .  אלא שלא כולם מאמינים לנתונים האלה :  מחירי המזון הוכפלו תוך חודשיים בערים רבות ;  המחירים הסיטוניים של מוצרים עלו בשיעור שנתי של 4.3% ,  ובעלי המפעלים מדברים גם על עלייה בשכר העבודה .  על משמעות הנתונים האלה אין הסכמה ,  בין השאר מפני שהשוק הסיני מתנהג באופן שונה בינואר ,  החודש של ראש השנה .  ואולם לא אחר מאשר ראש הממשלה הסיני וון ג'יאבאו קרא לרסן את מתן האשראי ,  כדי לעזור לממשל להתמודד עם הציפיות האינפלציוניות .  לא כולם מסכימים אין ספק :  סין מתחממת .  בעבר הצליח השלטון המרכזי למנוע מהכלכלה להתפוצץ - אך איש אינו מוכן להתחייב שהוא יחזור על ההצלחה הזאת .  ג'ים צ'אנוס ,  מנהל קרן גידור מצליח המתמחה בהימור נגד חברות ומדינות - שחזה את נפילת אנרון ואת משבר הסאבפריים - הבעיר את הדיון על עתיד סין כשהודיע על הימור נגדה .  צ'אנוס טוען שסין סובלת מבועת נדל"ן אדירה ,  ממערכת בנקאות עמוסת חובות ומחוסר אמינות בנתוני המקרו .  צ'אנוס גם מקבל חיזוק מחברת דירוג האשראי פיץ' ,  שקבעה שמכל מדינות אסיה הבנקים הסיניים הם החשופים ביותר לסכנת בועה .  ואולם לא כולם מסכימים שסין בבעיה .  תומס פרידמן ,  עיתונאי בכיר ב"ניו יורק טיימס "  ומאמין גדול בעתידה של סין ,  כתב באחרונה : " יש לי כלל השקעה פשוט שתמיד עובד .  אל תעשה 'שורט' על מדינה שיש לה יתרות מט"ח של 2 טריליון דולר ".  אלא שהיתרונות של סין אינם מפחיתים מהחששות .  בגלל השליטה המרכזית ההדוקה בסין לא מדברים המומחים על סכנה בסגנון פיצוץ בועת הנדל"ן האמריקאית ,  אבל הם לא פוסלים יציאת אוויר משמעותית שתשפיע קשות על שאר העולם .  הכלכלה הסינית תתקרר בשנתיים הקרובות ,  והשאלה היא עד כמה .  הבורסה הסינית כבר מתכוננת לזמנים טובים פחות :  היא נמצאת כ-14% מתחת לשיא של אוגוסט 2009 .
 
שלוש הבועות שמאיימות על סין
nan
