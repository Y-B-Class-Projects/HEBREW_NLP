אור ירוק לנתיב המהיר לת"א ? 
הפרויקט מגיע לנקודת הכרעה :  החשב הכללי במשרד האוצר שוקי אורן ,  ייפגש עם מממני הפרויקט בניסיון ליישב את המחלוקת סביב הדרישה לפתוח את הסכם המימון מחדש
פרויקט הנתיב המהיר לתל אביב מגיע לנקודת הכרעה :  החשב הכללי במשרד האוצר ,  שוקי אורן ,  ייפגש ביום חמישי הקרוב עם מממני הפרויקט - מנהלת ההשקעות היוצאת של חברת הביטוח מגדל ,  ענת לוין ,  וראש מערך בנייה ונדל"ן בבנק לאומי ,  יואל מינץ .  הפגישה תיערך בניסיון ליישב את המחלוקת סביב דרישת מגדל ,  האחראית על מימון 75% מהפרויקט ,  לפתוח את הסכם המימון .  
בתוך כך ,  נודע כי חברת מידרוג העניקה בימים האחרונים לפרויקט דירוג A1 ,  הזהה לדירוג המקורי של הפרויקט אותו קבעה חברת מעלות S & P  ( +A )  .  במקביל ,  מעלות בוחנת אף היא את הדירוג העדכני לחוב בפרויקט ,  לאחר שלפני ארבעה חודשים הורידה אותו לטריפל C .  זאת לאחר שמגדל ולאומי הפסיקו את מימון הפרויקט באוקטובר 2008 ,  ושפיר נאלצה לממן את העבודות מהונה העצמי במשך כשנה .  
אשרור הדירוג המקורי בשלב זה הביא מקורבים לפרויקט להביע תקווה כי יאפשר למגדל לסגת מדרישותיה לייקר את ריבית החוב - ולאפשר את חידושו .  לפני כחודש חתמו המדינה ושפיר על הסכם פשרה במסגרתו התחייבה שפיר לשוב לעבודות בפרויקט בתוך שמונה ימים .  ואולם מימוש ההסכם הותנה עדיין בהסכמת המממנים :  מגדל  ( 75% )  ובנק לאומי  ( 25% )  .  
כפי שנחשף ב-TheMarker ,  מגדל הפתיעה כשדרשה לייקר את ריבית האשראי לפרויקט ולקבע אותה סביב 6% למשך כל תקופת הזיכיון  ( כ-20 שנה )  .  דרישה זו התקבלה בהפתעה ,  משום שהיא עלולה לפגוע במודל הפיננסי של הפרויקט ולהביא לביטולו ,  אך גם משום שלפני כמה חודשים המדינה נעתרה לדרישה אחרת של מגדל לשינוי מנגנון הריבית לאורך תקופת הפרויקט .  שפיר פנתה אל משרד האוצר בבקשה לאשר לה ארכה של שלושה שבועות נוספים לשם השגת הסדר ,  ונימקה את הבקשה בהמתנה לעדכון דירוג החוב של הפרויקט .  
בשבוע הבא אמורות להתחדש העבודות בפרויקט בידי הזכיינית ,  שפיר הנדסה ,  ולא - עשוי לפקוע תוקף הסכם הפשרה שעליו חתמה מול המדינה .  מתווה הפשרה כלל את הסכמת המדינה לדחות את מועד סיום הפרויקט לאוקטובר 2010 וכן להגדיל את רשת הביטחון שתעניק המדינה לזכיינית ולמממנים בעקבות קיצור 600 מטר מתוואי הנתיב .  זאת ,  בתמורה לדחיית האופציה שניתנה לשפיר לביצוע פרויקט הנתיב המהיר לירושלים בשנה אחת  ( לאמצע 2011 )  ,  וכן ויתורה של שפיר על הגשת תביעות עתידיות נגד המדינה .  במידה שהמדינה תיאלץ לבטל את האופציה להקמת נתיב מהיר גם בכניסה לירושלים ,  סוכם כי המדינה תפצה את שפיר בסכום שווה ערך לאובדן שמונה שנות רווח מפרויקט זה .
 
אור ירוק לנתיב המהיר לת"א ? 
הפרויקט מגיע לנקודת הכרעה :  החשב הכללי במשרד האוצר שוקי אורן ,  ייפגש עם מממני הפרויקט בניסיון ליישב את המחלוקת סביב הדרישה לפתוח את הסכם המימון מחדש

