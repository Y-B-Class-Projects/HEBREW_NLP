רומן אמברמוביץ' כבר הוציא 52 אלף ד' במסעדה היקרה בניו-יורק ;  האם גם לכם כדאי לשלם 350 ד' לפסטה ? 
הבעלים של מסעדת נלו במנהטן ,  נלו בלן ,  אירח במסעדה שלו את מיטב הסלבריטאים - החל מביונסה ואיוונה טראמפ ועד אריק שרון ומיכאל שטראוס ■ הקושי הגדול ביותר של המסעדן היהודי-רומני הוא איך להרשים אנשים שכבר טעמו הכל ■ את המבקרים ,  לעומת זאת ,  הוא עדיין לא
רומן אברמוביץ' ,  המיליארדר הרוסי והבעלים של קבוצת הכדורגל הבריטית צ'לסי ,  עשה באחרונה כותרות כשבילה במסעדת נלו בשדרות מדיסון היוקרתיות בניו יורק ,  ושילם כ-52 אלף דולר עבור ארוחה לשישה סועדים .  על החשבון לא הופיע שמו של אברמוביץ' .  ואולם היה מי שהדליף לכלי התקשורת את החשבון של סועד-העל הזה - והם התנפלו על הסיפור ,  ובצדק .  זו כנראה היתה הארוחה היקרה ביותר לסועד שדווח עליה בהיסטוריה של ניו יורק .  אברמוביץ' סעד במסעדה ,  על פי הפרסומים ,  עם חברתו ההרה דריה  ( דאשה )  זוקובה ,  עם בנו מנישואים קודמים ,  ארקדי בן ה-9 ,  ועם שלושה שותפים עסקיים .  על פי הפרסומים ,  נהנו השישה בין השאר מקלמרי מטוגן עם צ'יפס  ( 40 דולר )  ,  ספגטי עם פירות ים  ( 39 דולר )  ופסטה ביתית עם שבבים מגוררים של פטריות כמהין לבנות  ( 585 דולר לשלוש מנות )  ,  שני סלטי אספרגוס  ( 60 דולר )  וקרפצ'יו בשר בקר עם שבבים מגוררים של פטריות כמהין לבנות  ( 200 דולר לשתי מנות )  .  אבל המשקאות שהוזמנו היו ללא ספק אלה שתרמו לחשבון התופח .  שני בקבוקי יין שאטו פטרוס ,  בשווי 5,000 דולר כל אחד ,  שלושה בקבוקי לה טאשה רומאניי ,  גם הם בשווי 5,000 דולר לבקבוק ושני בקבוקי קריסטל רוזה מגנום  ( סוג של שמפניה ורודה שהוצעה ,  כך התברר בדיעבד ,  גם לסועדים אחרים במסעדה )  - במחיר של 5,000 דולר לבקבוק .  לאחר שהמיליארדר בן ה-47 סיים את ארוחתו ,  הוא לא הותיר את המלצרים בלתי מרוצים ,  חלילה ,  והניח טיפ של 5,000 דולר ,  בנוסף לדמי השירות על סך 7,328.20 דולר ,  שנכללו בחשבון באופן אוטומטי .  נציגיו של אברמוביץ' הודו כי הוא אכן בילה ביום ההוא במסעדה ,  אך הכחישו כי הוציא סכום שכזה .  גם מיכאל פרוחורוב ,  מיליארדר אחר שרכש באחרונה את קבוצת הכדורסל הכושלת ניו ג'רסי נטס ,  חגג במסעדת נלו ,  אבל יצא משם בחשבון צנוע ,  לפחות יחסית לאברמוביץ' - רק 19 אלף דולר .  הראפר ג'יי זי והזמרת ביונסה הוציאו אף הם 1,200 דולר בלבד לארוחה שכללה ,  לפי  " ניו יורק מגזין ",  דום פריניון ,  פסטה עם כמהין וסלט לובסטר.ככל הנראה ,  נלו היא המסעדה היקרה ביותר בניו יורק .  יש כאן כמובן כמה וכמה מסעדות שאפשר להוציא בהן כמה אלפי דולרים טובים לארוחה ,  אבל נלו ,  מעידים סועדים בעיר ,  מביסה את כולן . " כן ",  מודה נלו בלן ,  הבעלים של מסעדת נלו ,  ללא מבוכה , " אומרים שהמחירים אצלי הכי גבוהים בעיר .  אבל תסתכל על זה מנקודת מבט אחרת .  אני נותן את הכי טוב ,  ולכן גם את הכי יקר שיש .  הקליינטורה שלי יכולה להרשות לעצמה לשלם את המחירים האלה ,  כי מדובר באנשים שכבר ראו הכל ואכלו הכל .  הם יכולים להרשות לעצמם לקנות כל מה שיעלה על דעתם .  אז אני מגיש לאנשים האלה את הפריטים המשובחים ביותר שיש .  חוץ מזה ,  אל תשכח איפה אנחנו יושבים .  בשדרות מדיסון בין רחוב 62 ל-63 .  זה הנדל"ן הכי יקר בעולם .  אני משלם שכר דירה בסך מיליון דולר בשנה .  זה הרבה כסף ". בלן אומר שהוא לא רוצה להתייחס לסיפור אברמוביץ' .  הבעלים של המסעדה הרי לא חייב למסור מידע על לקוחותיו ובוודאי לא לספר כמה הם הוציאו על ארוחה .  במצב עניינים מסובך שכזה ,  אני מבקש מאנשי המקום לבצע ניסוי קטן  - " בואו נראה איך אפשר ליצור תפריט שיגיע לסך של 57 אלף דולר ".  אנשי המסעדה מהססים קמעה בתחילה ,  אך לבסוף הם מכינים פריטים לתצוגה ,  על פי הבקשה ,  כדי שיהיה מה לצלם .  הם כמובן לא רוצים להתייחס לשאלה אם אלה המנות שאברמוביץ' הזמין בארוחה שלו .  מהפריטים שנערמו ,  נעדרו בקבוקי היין הצרפתי היוקרתי לה טאש ,  אך מביני עניין מסבירים לנו כי נלו מקבלת רק מספר מועט של בקבוקים בשנה - ארגז  ( בן שישה בקבוקים )  או שניים לכל היותר ,  והבקבוקים האלה כבר נרכשו ונשתו .  בקבוקי המשקה ששתייתם מיוחסת לאברמוביץ' ולאורחיו הם מהיקרים ביותר במסעדה .  עם זאת ,  מגישים בנלו משקאות יקרים מאלה ,  כמו בקבוק וויסקי שנקרא לאסט דרופ ,  מ-1960 ,  שמחירו 11 אלף דולר . " זה לא בקבוק שאנשים קונים את כולו ",  מסייג בלן . " מזמינים כוס אחת או שתיים ,  זה הכל ".  והמחיר לכוס בודדת ?  750 דולר בלבד.גם הטיפים שמשאירים אחריהם המבקרים בנלו התפרסמו בעיר .  הטיפ של אברמוביץ' ,  כך נראה ,  הוא למעשה נמוך למדי .  לפני שש שנים נכנסו שני תיירים בריטים למסעדה והוציאו 25 אלף דולר לארוחה .  החשבון היה 9,600 דולר .  הפריט היקר בארוחה היה - שוב - בקבוק פטרוס בסך 5,000 דולר .  הם השאירו אחריהם טיפ של 15,600 דולר .  זה היה סיפור גדול בבריטניה .  העיתון הבריטי  " סנדיי טיימס "  אף יצר קשר עם בלן ,  ושאל אותו אם השמועה על הטיפ הגרנדיוזי נכונה ,  בפרט לאור הקשיים הכלכליים בבריטניה באחרונה . " אולי הם נתנו טיפ בשם כל הממלכה המאוחדת ",  השיב בלן ויצר בעקבות כך לא מעט כותרות באי הבריטי .  רק אובמה חסר כאן שעת צהריים באמצע השבוע .  בלן לבוש בג'ינס ,  סניקרס ומעיל קל .  מסביבו קהל של יפים ויפות משולב במבוגרים ,  שפניהם ,  כך נראה די בבירור ,  עברו שיפוץ או שניים תחת סכין המנתחים .  אנחנו יושבים בפינה צדדית של המסעדה ,  מקום טוב ואסטרטגי ממנו אפשר להשקיף לעבר המתרחש בה .  לפתע בלן קם ,  ניגש אל אחד הסועדים ומחליף עמו כמה מלים .  הם מתחבקים .  כן ,  כך הוא נוהג לעשות עם הלקוחות הקבועים שלו .  נלו היא ללא ספק מסעדה נאה ,  אך לא סופר-מפוארת .  יש כאן כ-30 שולחנות ובסך הכל כ-70 מקומות ישיבה .  במפגש אחר עם בלן לא יכולנו לשבת סביב שולחן  ( המסעדה היתה מלאה )  אז עמדנו בפינה של הבר ,  ליד הטלפון וספר ההזמנות .  כאן נוהג בלן לעמוד ולהשקיף על המתרחש במסעדה שלו .  חדר האוכל פשוט יחסית .  הקירות צבועים לבן ,  וכך גם המפות הפרושות על השולחנות .  על הקירות תלויים צילומי ענק של פיטר בילד משמורת הסרנגטי שבטנזניה .  פה רואים ג'ירפות ,  שם פילים וגם קרנף מאיים אחד .  אפשר להבחין גם בספות עור שכבר רואים בהן סימנים של קרעים ,  אז הדביקו עליהן טלאים .  זה דווקא מוסיף לחן של המקום ,  אבל בלן מבטיח שהן יוחלפו בעוד כמה שבועות .  הטלפון לא מפסיק לצלצל . " תראה ,  את הבחור הזה .  זה ג'ף גורדון ,  אלוף מרוצי המכוניות נאסקר ",  מסביר בלן . " והגברת עם הבגד הכחול מופיעה בסדרת הטלוויזיה 'עקרות בית נואשות' .  הנה ,  עכשיו מגיע נשיא רומניה לשעבר ,  אמיל קונסטנטינסקו ".  אחד הסועדים מספר שהוא עומד לצאת לסיור באיי גלפגוס ,  שבהם פיתח צ'רלס דרווין את תורת האבולוציה .  זה עניין פופולארי בימים אלה ,  ונראה שאיש לא מתרשם .  לנלו לא באים רק כדי לאכול אלא גם - ויש שיאמרו בעיקר - כדי להתחכך במפורסמים .  בכניסה למסעדה מופיע פסיפס של צילומי סלבריטאים ,  עם הבעלים בלן או בלעדיו .  בין המופיעים בתמונות :  לארי קינג ,  קונאן או'בריין ,  בונו ,  ג'ניפר לופז ,  ג'ורג' בוש ,  ביל קלינטון ,  דמי מור ,  אנג'לינה ג'ולי ,  נעמי קמפבל ,  קלאודיה שיפר ,  ליאונרדו דיקפריו ,  פריס הילטון ,  כריסטי ברינקלי ,  קייט הדסון ,  מדונה ,  איוונה טראמפ ,  ג'ורג'יו ארמני ,  מיק ג'אגר ,  ראסל קרו ,  קלינט איסטווד ופול מקרטני .  נראה כי רק ברק אובמה חסר כאן . " הלקוחות שלי ",  אומר בלן , " יכולים לבוא כמה פעמים בשבוע ,  להיעלם לכמה חודשים ואז לחזור .  מיקי רורק ,  לדוגמה ,  יכול לבלות חודשים בחוף המערבי ואז לבוא לכאן כשהוא מגיע לניו יורק ".  מי שמטיל ספק בדיווחים ,  יכול למצוא בקלות באינטרנט תמונות של רורק נכנס למסעדה .  הפפראצי תיעדו אותו מתחבק בפנים עם בלן . " אין לנו אפשרות לפעול נגד הפפראצי ",  אומר בלן ,  אף שיש לו דווקא כל הסיבות שבעולם ליהנות מפרסומת בחינם . " זכותם לצלם .  הם לא נכנסים פנימה ,  אבל הם יכולים לעשות מה שהם רוצים דרך החלון ".  גם אנשי עסקים מגיעים לכאן .  בין הקבועים נמצאים איל ההון ג'ורג' סורוס ,  מנכ"ל גוגל אריק שמידט ,  מייסד מיקרוסופט פול אלן ,  מייסד ומנכ"ל חברת דל מייקל דל ואנשי העסקים פייר ארנו ,  אדגר ברונפמן ג'וניור ורון פרלמן .  היו כאן גם מלכים ונסיכים וכן ראשי ממשלה וכוכבי ספורט ,  כמו מלך ספרד חואן קרלוס והנסיכה דיאנה ,  הנסיך אלברט ,  טוני בלייר והכדורגלנים דייגו מראדונה ופלה.מקומם של הישראלים במסעדה לא נפקד ,  ואנשי נלו מזכירים בעיקר פוליטיקאים ישראלים שביקרו במקום כמו בנימין נתניהו ,  ציפי לבני ואהוד ברק .  את בלן הרשים במיוחד הביקור של אריאל שרון ,  שהגיע לסעוד פה עם עוד חמישה אורחים . " זה היה יום ראשון אחר הצהריים ",  הוא נזכר . " המשטרה סגרה את הבלוק כולו .  עשר מכוניות של השירות החשאי חנו בחוץ ,  מצוידות במכונות ירייה .  לא ראיתי דבר כזה אף פעם .  היו אצלי גם אחרים ,  אבל אף אחד לא היה מוקף במערכת ביטחון שכזו . " גם אנשי עסקים ואנשי פיננסים ישראלים ,  כמו אבי טיומקין  ( יועץ עצמאי לקרנות גידור בניו יורק ,  ח"ה )  באו לכאן .  באים לפה הרבה ישראלים .  אני לא זוכר את השמות .  היתה פעם שבשעת הצהריים הגיעו לאכול אצלי ,  במקרה ,  רון פרלמן ,  ג'ורג' סורוס ,  ג'ון פולסון ,  פייר ארנו וגם מיכאל שטראוס .  שטראוס היה העני בחבורה אבל ללא ספק בעל הלב הרחב ביותר .  חישבתי שהסתובבו בחדר הזה משהו כמו 40-50 מיליארד דולר באותה ארוחה .  פעמים רבות ,  אני בכלל לא מכיר את האנשים שמגיעים לכאן ".   " אנחנו עדיין פה"מבקרי האוכל למיניהם לא בדיוק משוגעים על נלו .  לעתים היא זוכה למחמאותיהם ,  לעתים הם קוטלים אותה על מאכליה - אבל יותר מכך ,  צולבים את בלן על המחירים שהוא גובה מלקוחותיו .  אחרים אומרים כי הוא חולה פרסום ,  וגם אם יש בכך מן ההגזמה ,  את בלן אכן אפשר למצוא בטורי הרכילות לא מעט .  פעם ,  כך נכתב ,  תבע דוגמנית על כך שלא החזירה מטרייה יקרה שהעניק לו ז'אן פול גוטייה במתנה .  בהזדמנות אחרת נטען כלפיו כי העניק מתנת חג מולד בסך 1,000 דולר לעורך של מדור הרכילות הפופולארי  " עמוד 6 "  של ה"ניו יורק פוסט ".  בתגובה טען כי היתה אי הבנה - הוא רצה להעניק לו מתנה בסכום זה ,  אך אחד מעובדיו חשב כי עליו פשוט לתת את הכסף . " המבקרים שהכי חשובים לי הם הלקוחות שלי .  העובדה היא שהם חוזרים שוב ושוב לבקר ולאכול ",  מגיב בלן לדברים . " אם זה לא היה טוב - הם לא היו חוזרים .  מדובר באנשים שיכולים להרשות לעצמם ,  מבחינה כספית ,  את הכי טוב שיש - והנה הם חוזרים אלי ".   אז למה הרגשות השליליים כלפיך ?   " ככה זה היה מהימים הראשונים .  נכנסתי לעולם שהיה מאוד 'אולד פאשן' .  כשהתחלתי ב-1988 הייתי צעיר ופרוע .  הייתי מרדן .  קצת אאוטסיידר .  לא קונוונציונלי .  עשיתי מהפכה בדרך שבה עושים עסקים .  כשהגעתי לכאן ,  עסקי המסעדות החשובות היו פורמליים ביותר .  אם הלכת ל'לה סירק'  ( מסעדה ניו יורקית ותיקה ונחשבת ,  ח"ה )  ,  לא היו נותנים לך להיכנס אם לבשת מכנסי ג'ינס .  אם לא היתה לך עניבה ,  היו מאלצים אותך לענוב עניבה ששמרו בעבור אורחים סוררים .  זה היה מוזר ללבוש עניבה של מישהו אחר . " אז אתה יכול להבין שיש כאן הרבה קנאה כלפי .  הילד גדל אבל עדיין רואים אותי כילד הרע של שדרות מדיסון .  גם המבקרים עצמם קשורים לקליקה הזאת ".   " האנשים שמבקרים אותנו ",  אומר ג'ורג' ניקולאס ,  שהיה פעם עיתונאי ביוון ,  ומנהל את נלו כבר 20 שנה , " לא באים לאכול כאן באופן קבוע .  אבל הקליינטורה שלנו מאוד מאוד נאמנה .  גם העובדים שלנו נאמנים .  יש לנו את אותו שף וסו-שף כבר שנים רבות ". "כל מסעדה שקיבלה שלושה כוכבים ב'ניו יורק טיימס' נסגרה בסוף ",  מוסיף בלן . " נסגרו גם מסעדות עם ארבעה כוכבים ,  שזה השיא .  ואנחנו ?  אנחנו עדיין פה ,  והמסעדה מלאה .  היו שש מסעדות בשמונת הבלוקים מסביב לנו .  כולן נסגרו ,  אני היחיד שעדיין פה ,  והעסקים טובים ".  בלן הוא רומני אבל המטבח שלו ,  הוא מדגיש ,  דווקא איטלקי .  נראה שזה לא בדיוק מסוג האוכל האיטלקי שיאכלו באיטליה ,  אלא יותר אוכל איטלקי המותאם לחיך האמריקאי . " כשאתה פותח מסעדה ,  אתה צריך להתאים את עצמך לקהל שלך .  שפים הם בדרך כלל עקשנים ",  אומר בלן . " הם רוצים לבשל ללקוחות מה שבא להם ,  וזו לא גישה נכונה .  שפים ירצו לשים הרבה חמאה במאכלים שלהם ,  אבל אני מגיש ללקוחות רטבים לא כבדים ,  באופן יחסי .  אני לא מגיש חמאה לשולחן כי רבים מהלקוחות שלי שומרים על דיאטה .  אני מעדיף להגיש להם שמן זית ". בלן מבקש להציג טעימות ממנות הדגל שלו ,  וכך להוכיח אחת ולתמיד שהאוכל שלו הוא מסוגה עילית .  למנה הראשונה מציע נלו סלט עולש מאיטליה . " זה ירק שגדל באיטליה חודשיים-שלושה בשנה .  אנחנו מגישים אותו עם שמן זית ועם אנשובי .  את זה אנחנו מוכרים ב-40 דולר .  את המוצרלה מחלב בופאלו מביאים מאיטליה כל יומיים-שלושה .  היא מוטסת לכאן מאזור בנאפולי שבו אפשר למצוא את המוצרלה הכי טובה ".  הספיישל שלו הוא סלט לובסטר המגיע ממיין ,  ומוגש תמורת 50 דולר .  בלן מתגאה גם במרק פירה בצל לבן עם פטריות כמהין לבנות .  מה המנה היקרה ביותר שהגשת במסעדה ?   " אלה תמיד פטריות כמהין לבנות .  פעם הגשתי ריזוטו עם הפטריות האלה ,  במחיר של 375 דולר למנה .  יש זמנים שבהם אני מגיש למנה ראשונה פטריית אובולי ,  במחיר של 125 דולר .  זו פטרייה שנראית כמו ביצה בצבע אדום .  מעדן נדיר ".  בהתאם ,  מנת הדגל של נלו היא פסטה עם פטריות כמהין לבנות .  מחירן של פטריות אלה הוא כ-5,000 דולר לק"ג .  העלות של מנת פסטה יכולה להגיע ל-300-350 דולר ויותר .  מצד שני ,  יש ימים - כמו עכשיו - שבהם המחיר הוא נמוך באופן יחסי ,  ומגיע ל-200 דולר .  הפסטות בנלו הן תוצרת בית .  שף שמוצאו מהרפובליקה הדומיניקנית מכין את רוטב העגבניות המיוחד כבר 20 שנה .  המחיר - 39 דולר למנה .  העגבניות הישראליות ,  אומר בלן ,  הן אמנם הכי טובות לסלט ,  אבל העגבניות המנצחות להכנת רטבים מגיעות מנאפולי ,  איטליה .  מנה של דג דובר סול .  שמוכן בחמאה ,  עולה 90 דולר .  וזה בעצם העניין כולו - האם שווה להוציא 250 דולר על מנת פסטה ,  טובה ככל שתהיה ?  רוב בני האנוש יענו ,  ובצדק , " לא ".  אבל המסעדה של בלן אינה מיועדת לבני אנוש ,  אלא לאנשים שעבורם כסף הוא אף פעם לא מכשול .  בשנה שעברה נראה היה שהעולם עובר חינוך מחדש בשל המשבר הכלכלי ,  ובלן נאלץ להוריד מחירים .  אם הקליינטורה של נלו - זו שיש לה כל כך הרבה כסף - לא רוצה להוציא כמו בעבר ,  מדובר בבעיה רצינית .  אבל בלן מסביר כי בסך הכל רצה לכבד את אווירת החיסכון ששרתה על הציבור הרחב . " העלינו את המחירים מאז .  כיום המחירים הם אולי 5% פחות מכפי שהיו כשהמצב הכלכלי היה טוב .  אני לא מומחה לכלכלה ,  אבל הרושם שלי הוא שהמצב חוזר לקדמותו .  תראה איך המסעדה מתמלאת עכשיו ".  בלי ארכיטקט לאוזן הישראלית נשמע השם נלו מוכר .  רבים מכירים את מסעדת נלו ביפו ,  מוסד היסטורי מוכר בעיר ,  המגישה מאכלים רומניים . " כן ",  אומר בלן . " אנחנו קרובי משפחה .  כולנו באנו מרומניה .  הם עלו לישראל ,  ובסוף גם אני הגעתי לשם ".  למעשה ,  הרומן של בלן עם ישראל עמוק יותר מכך .  הוא נולד בעיר יאסי ,  עבר להתגורר בלוגאנו שבדרום שווייץ ,  ודווקא שם פגש בישראלית ונישא לה .  השניים עברו להתגורר בישראל ושם התוודע בלן לעסקי המסעדנות . " הלכתי לבקר בנלו שביפו .  אהבתי את האוכל שלהם ,  אבל האמת היא שהיה לי מספיק אוכל רומני בחיים .  בשנתיים שבהן גרתי בישראל ,  אכלתי בעיקר פלאפל .  אהבתי גם בקלאווה .  הייתי משוגע על זה ".  לבלן ארבעה ילדים - שניים מאשתו הישראלית ,  שממנה נפרד ברבות השנים .  אשתו השנייה היא ממוצא טורקי ,  אך הקשר הישראלי עבר גם לילדים :  אוליביה ,  בתו הבכורה ,  הקימה עסק בישראל ,  ובתו לוסי מחלקת את זמנה בין ישראל לניו יורק ודוברת עברית ללא רבב .  הראיון עם בלן מתקיים ברובו באנגלית מתובלת במבטא רומני ,  אך השיחה בין לוסי לאביה עוברת תכופות לעברית . " ישראל היתה הדבר המדהים ביותר שקרה לי בימי חיי .  הייתי בן 23 כשגרתי בה ,  ובדיוק בתקופה זו נחתם הסכם השלום בין ישראל למצרים .  זו היתה תקופה מיוחדת ".   למדת בתקופה הזו לדבר עברית ?   " רציתי לדבר עברית .  מי שגרם לי לרצות להבין עברית היה מנחם בגין .  ראיתי נאומים שלו בטלוויזיה .  הוא היה ללא ספק אחד הנואמים הגדולים ביותר שהיו בישראל .  זה לא כמו היום ,  כשפוליטיקאים קוראים את הנאומים שלהם .  אצלו היה הכל בראש .  איזו התלהבות היתה לו . " אז הלכתי ללמוד באולפן .  זה היה כיף .  גרתי ברמלה ,  שהיא מקום מאוד מיוחד .  עיר עתיקה עם חורבות ,  ועם זאת חדשה ,  עם שוק נהדר .  גרתי ליד פרדס .  הבעלים של הפרדס נתן לי לקטוף תפוזים .  עליך להבין שבשבילי תפוזים היו דבר שהגיע לרומניה רק בתקופת חג המולד .  והנה אני גר ליד הפרדס .  אהבתי לנסוע לירושלים ,  שבעיני היא העיר הכי יפה בעולם .  האוויר שם היה שונה בכל יום .  האנשים היו פתוחים וחביבים ,  אבל גם קשוחים .  שבת בבוקר היתה תמיד דבר מיוחד .  אין מקום בעולם שבו שקט כל כך ביום הזה ".  אבל בלן לא נשאר במקומו ,  והחליט להתמסר ליצר ההרפתקנות .  היעד הראשון ברשימה שלו היה קהיר . " הייתי צעיר .  אל תשכח שגדלתי בחברה קומוניסטית ואסור היה לעזוב את המדינה .  אז רציתי לטייל .  תמיד אהבתי היסטוריה .  למדתי היסטוריה מצרית .  אני זוכר שעלינו על אוטובוס אגד שלקח אותנו לקהיר .  יצאנו מתל אביב בשמונה בבוקר ,  ובשלוש בבוקר למחרת כבר היינו בכיכר האופרה בקהיר .  נשארנו שם חודש ".  משם עבר בלן עם אשתו הראשונה ועם בתו למונטריאול שבקנדה ,  שם שהה כשנה וחצי .  הקור הכריע אותו ,  ודחק בו לעבור לעיר שהפכה אותו לאושיה הניו יורקית שהוא כיום . " לא הכרתי את ניו יורק .  יום אחד הסתובבתי בשדרות מדיסון עם אשתי ועם אוליביה ,  שהיתה אז בת ארבע .  היתה שם מסעדה נחמדה .  ישבו בה רוברט דה נירו והרקדן מיכאיל ברישניקוב .  הבת שלי רצתה להיכנס לשם ,  אבל לא היה לנו כסף .  היא התחילה לבכות .  דה נירו קם מהשולחן שלו ,  ניגש ודיבר עם אוליביה .  בסוף נכנסנו .  אכלנו גלידה ושתינו קפה .  ואז זה קרה ,  התחלתי לחשוב על לפתוח מסעדה ואמרתי לעצמי שזה המקום הנכון ." זו היתה התקופה שבה 'לה סירק' היתה המסעדה המובילה בעיר .  גם 'לה רלה' היתה אז פופולארית מאוד .  במקום שבו אנחנו יושבים כיום ,  היה אז בית קפה אמריקאי טיפוסי .  הבעלים היה יהודי מבוגר ממוצא עיראקי .  השוכרים שהקימו שם את בית הקפה לא שילמו את שכר הדירה שלהם .  אף אחד לא שש למיקום הזה . " הבעלים נתן לי שלושה חודשי שכירות בחינם כדי שאפתח את המסעדה .  הקמתי אותה לבד .  לא היה לי אדריכל .  שכרתי מישהו לעשות את הדלת ומישהו אחר לצבוע .  רציתי לפתוח מסעדה לא רשמית במיוחד ,  בסגנון ובאווירה של בית קפה אירופי .  המלצרים לא לבשו חליפות טוקסידו כמו במסעדות האחרות .  זה נראה לי משעמם ".   איך בנית את התפריט ?   " ההורים שלי היו בשלנים מצוינים .  קיבלתי את זה כנראה בדנ"א .  שכרתי טבחים ,  אבל הרעיונות ברובם היו שלי ,  ולעתים שיפרתי מנות שהציעו .  בנוסף ,  החלטתי שאני פותח את המסעדה מהצהריים ועד הערב ללא הפסקה .  זו היתה מהפכה של ממש ,  אבל היא היתה כרוכה בסיכון .  פשוט לא הבנתי איך סוגרים מסעדה באמצע היום ברחוב כה שוקק ".   אם זה היה כל כך מסוכן ,  למה עשית את זה ?   " היתה לי המון אנרגיה .  כיום כולם כבר עושים את זה .  שלושה חודשים אחרי שפתחתי את המסעדה ,  היא תפסה ".  לאחר שלוש שנים שבהן נהפכה המסעדה להצלחה ,  החליט בלן לשנות כיוון .  אמרו לו שהוא מטורף ,  שאין כל סיבה בעולם לוותר על קלף מנצח לטובת איזו פנטסיה נשגבת - אבל הוא התעקש .   נשמע קצת מוזר ,  לשנות קונצפט מצליח . " במשך שלוש שנים היינו מסעדה לוהטת .  המקום היה חם כמו מועדון לילה ,  חגיגה אחת גדולה ורועשת .  כמה זמן זה יכול להימשך ?  החלטתי לפתוח מסעדה שתהיה שונה ,  ושנביא אליה את הדברים הכי טובים שיש ,  גם אם המחיר יהיה גבוה .  וכך עשיתי .  ביום אחד הכפלתי את המחירים ".   בטח איבדת לקוחות בהתחלה . " נכון ,  איבדנו לקוחות שלא היו יכולים להרשות לעצמם לשלם הרבה עבור דג סול או פטריות כמהין לבנות .  אבל קיבלנו הרבה לקוחות חדשים ,  חלקם מבוגרים יותר ,  וגם הרבה סלבריטאים .  אלה שיש להם הרבה כסף ".  ארטישוק יהודי שעת צהריים מוקדמת ביום חול בנלו .  השולחנות מתמלאים לאטם ,  והנה נכנסים בדלת המסעדה שני אברכים מחסידות חב"ד .  הם ממהרים לכיוון המטבח .  בלן מציע שנצטרף אליו .  הוא מניח תפילין .  גם אנחנו מצטרפים .  המראה סוריאליסטי .  המטבח צפוף .  כעשרה טבחים עובדים כאן .  מלצרים נכנסים ויוצאים ,  אך בלן שקוע בטקס .  מנחם רוטשילד ,  אחד משני האברכים ,  מודע לכך שהמסעדה אינה כשרה . " הרבי חינך אותנו להסתכל על הפנימיות של היהודי .  בזה כל ישראל שווים ",  הוא מסביר . " אני מגיע לכאן כדי לגלות את ניצוצות המשיח שחדורים בנשמתו של כל יהודי ,  גם בזו של נלו ".   " תמיד הרגשתי קרוב לדת ",  מודה בלן . " היא גורמת לי להרגיש טוב .  אני לא שומר מצוות אבל יש לי הרבה כבוד למסורת ".  הוא מצביע לעבר ספר ההזמנות המוצב על הבר .  בניגוד למסעדות רבות המנהלות את ההזמנות באמצעות מחשב ,  בנלו הכל עדיין נכתב ביד ,  כמו פעם . " תראה ",  הוא מוסיף , " בכל יום אני פותח את ספר ההזמנות במלים אברהם ומשה .  זו אמונה תפלה ,  אבל זה עובד ".   כחלק מהקרבה ליהדות אתה מגיש גם אוכל יהודי ?   " בהחלט .  הלקוחות היהודיים שלי ,  ויש לי רבים כאלה ,  לא היו שמחים אם לא הייתי מגיש להם אוכל שהם מכירים מהבית ".  המנה הכי יהודית בנלו היא מרק עוף ,  כנראה היקר ביותר בעיר - עלותו היא 27 דולר . " זה מרק העוף הכי טוב בניו יורק ,  אבל לא הייתי רוצה להיכנס לעימות עם אמהות ועם סבתות יהודיות ".  יש לו עוד מנה כזו בתפריט ,  ארטישוק בסגנון יהודי  ( "ארטישוק שהכינו יהודים בגטו של רומא .  איוונה טראמפ אוהבת את זה מאוד ")  .  ברגע אחרון של נוסטלגיה ,  מספר בלן על חלומו להקים מסעדה בישראל .  אני שואל אותו על המאפיין הכי בולט של הלקוחות שלו כיום ,  ועל הקושי הכי גדול שלו עמם . " יש לי לקוחות שלא קל להרשים אותם ",  הוא מודה . " הם אכלו כמעט הכל ". 

רומן אמברמוביץ' כבר הוציא 52 אלף ד' במסעדה היקרה בניו-יורק ;  האם גם לכם כדאי לשלם 350 ד' לפסטה ? 
הבעלים של מסעדת נלו במנהטן ,  נלו בלן ,  אירח במסעדה שלו את מיטב הסלבריטאים - החל מביונסה ואיוונה טראמפ ועד אריק שרון ומיכאל שטראוס ■ הקושי הגדול ביותר של המסעדן היהודי-רומני הוא איך להרשים אנשים שכבר טעמו הכל ■ את המבקרים ,  לעומת זאת ,  הוא עדיין לא

