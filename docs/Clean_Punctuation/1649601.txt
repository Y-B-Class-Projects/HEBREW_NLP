זו לא אשה ,  זה ינשוף
בעל ,  בית
לפני עשר שנים בדיוק ,  בטקס החגיגי ההוא בחוות רונית ,  בין ההכרזה  " אם אשכחך ירושלים תשכח ימיני "  לבין ההכנות הנפשיות לקראת ניפוץ הכוס ,  הייתי משוכנע שאני מתחתן עם גברת .  נשבע .  היא הרי חטובה ,  יפת מראה ,  ונושאת ברחמה עובר בן שלושה חודשים ,  כך שבאמת לא היה מקום לחשוד בכשרים .  גם קוראים לה עינת ובסעיף המין בתעודת הזהות כתוב מפורשות  " אשה ".  אז ריבונו של עולם ,  מדוע הספק מקנן בי ?  אם להיות מעט יותר ספציפי ,  אזי באחרונה גבר בי החשש שלמרות כל העדויות הברורות לזהות הרעיה ,  למעשה התחתנתי עם ינשוף .  אין לי דרך אחרת להסביר את הריטואל שמתרחש בחדר השינה שלנו מדי בוקר .  הרבה לפני שעינת מאחלת לי בוקר טוב ,  הרבה לפני שאנחנו מגניבים איזה חיבוק מחזק לקראת היום החדש ,  אשתי האהובה מכריזה דרך קבע  " הלילה לא עצמתי עין .  בקושי ישנתי שעה ".  אתה יכול לחלוק עמה שני ילדים ,  לקנות עבורה בשמים ,  שמלות ותכשירי איפור ,  ועדיין יתברר לך שזוגתך האהובה היא ינשוף .  האמת ,  זה גם מתחבר לי לא רע עם כל הפרסומות בטלוויזיה שמפצירות בהן לרכוש כנפיים יעילות .  נשים ,  על פי סקר שערכתי לפני כתיבת הדברים ,  אינן ישנות .  לפחות על פי עדותן האישית .  פניתי לעשרה חברים טובים ,  ואצל כולם הסיפור זהה .  תכתוב על זה ,  התחננו ,  תפוצץ את הבלון הזה .  כבר שבועיים הרעיון יושב אצלי בראש ,  אבל התעקשתי לעשות עבודה עיתונאית אמיתית ולעמוד בשלושה קריטריונים מתבקשים :  אמת דיברתי ,  תום לב ועניין ציבורי .  העדויות שהצטברו על שולחני אינן מותירות מקום לספק .  הונאת  " לא ישנתי דקה הלילה "  היא אמת צרופה ,  אני מגיע לעניין בידיים נקיות ואם הסיפור הזה אינו נחלתי הבלעדית אזי מדובר בעניין ציבורי ממדרגה הראשונה .  ייתכן שבזמן איסוף הנתונים ,  דלפה כוונתי לפרסם טור בעניין למדור גלריה של עיתון  " הארץ "  והעובדות שם הקפידו להקדים תרופה למכה .  קשה לי להאמין שוויתרו על שנת לילה טובה לצורך הזובור לשלומי ברזל ,  אבל נסו אתם לשפוט את מהלך העניינים .  עורך הספורט ,  כותב שורות אלה ,  מתחיל לפטפט יותר מדי ואוסף בקולניות מידע על גברים נוספים שמתפלצים למשמע המשפט  " לא עצמתי עין כל הלילה ".  השמועה עושה דרכה לחברות היקרות במדור גלריה ,  ואלה מחליטות לנוכח האיום המתרגש עליהן לשלוף את נשק יום הדין .  צפי סער ,  קולגה יקרה ,  פירסמה בבוקר ה-17 בפברואר כתבה עמוסה במחקרים מדעיים שעוסקת ,  תחזיקו חזק ,  באיום הגדול ביותר של המאה ה-21 - חסך בשינה של נשים .  לך תעצום עין כאשר מול עיניך נרקמת קונספירציה כזאת .  הן אולי קיוו שהדבר ידיר שינה מעיני וכך יטורפד המאמר הנוכחי שמאיים לחשוף את התרמית הגדולה שלהן ,  אבל עיתונאי ללא חת כמוני אינו נרתע מדבר .  גם אם זה אומר לישון פחות .  אני אוסף עדויות כבר עשור ולא מוצא תימוכין לקובלנה שאשתי מטיחה בפניי מדי בוקר .  עינת ,  אני נשבע בחיי ,  מתעוררת לא פעם ב-7:30 ושומעת ממני כי בזמן שישנה הבית שלנו שקק חיים .  עלמה חלמה שנחשים תוקפים אותה ב-2:30 ,  אז ניגשתי לערוך בפניה סריקת דמה .  היא ביקשה שאלטף אותה ,  ולא סירבתי .  חצי שעה אחר כך ,  עלמה נזכרה שלא הכנתי לה שוקו .  נפרדתי משמיכת הפוך ,  ירדתי למטבח ,  הרתחתי חלב והגשתי לקטנה את המשקה האהוב עליה .  חלפו 50 דקות ועמרי הודיע שהוא צמא .  על הפרק :  כוס מים קרים .  אבא תלש עצמו מהמיטה ,  ירד שוב למטבח ,  שטף כוס שתייה והביא לבן המשותף ,  נראה לי שחשוב לציין זאת ,  כוס מים .  עד 6:30 ,  שעת ההשכמה הקבועה בטלפון הנייד שלי ,  הספיקו החתולות לריב ,  השליח של העיתונים הטיח אותם בדלת הבית וב-6:00 חימם השכן האכזרי את מנוע רכבו עתיר הסמ"ק כאילו הוא משתתף בראלי דקאר .  ב-6:28 מיהרתי לבטל את ההשכמה .  למה ?  כדי שעינת לא תתעורר .  אם אתם ממש מאוהבים בפרטים הקטנים ,  אז זה המקום לציין שאני עולה על יצועי דרך קבע שעה וחצי אחרי שהכרכרה של סינדרלה נהפכת לדלעת .  מכאן יוצא שממוצע שעות השינה שלי בלילה הוא ארבע וחצי .  לא הלנתי על כך ,  לא ניסיתי לשנות סדרי עולם ,  אני בסך הכל מבקש מהצד השני - זאת ,  שאגב ,  שולחת לי באותן שעות קודש בעיטות ואגרופים מתוך שינה  ( או לא )  - להפסיק עם הסיפור הקבוע שלה , " לא עצמתי עין כל הלילה ".  ברור ,  עצמת שתיים .  ועוד החל מ-22:00 .  הרי אין דרך אחרת להסביר את השאלות המפלילות שהגברת מרססת בהמשך היום :  תגיד ,  איך היה  " ארץ נהדרת ?  ",  מה היה הסוף של הסרט ?  מתי חזרת ?  למה יש שלולית של שוקו על רצפת החדר של עלמה ?  אלה אינן שאלות של אהובה שסובלת ממחסור בשעות שינה ,  אלא של מי שגם במהלך היום נותרה מעורפלת בשל שנת יתר .  עינת שלי אינה מוטרדת מעניינים שעלולים לפגוע בכמות שעות השינה שלה ובאיכותן .  את הטיפול בגנבים הפקידה בידיי המסוקסות ,  את בעיות הפרנסה השאירה לי ולטענתה אני גם מצטיין בהרגעת הילדים למשמע רעמים חזקים במיוחד ,  כך שבאמת אין צורך שתתערב .  אני לא רוצה להישמע מזלזל ,  אבל בואו נאמר שההגעה לישראל של רשתות אופנה כמו גאפ ואחרות היא משהו שאפשר לקחת אתך למיטה ועדיין לעצום עין פה ושם .  אני הרי מעולם לא אמרתי לה בבוקר שלא ישנתי כל הלילה כי הערב ייערך גמר גביע המדינה בכדורגל .  לא שאני משווה ,  חלילה .  מדי פעם ,  כשהנסיבות איפשרו זאת ,  הייתי קופץ בצהריים הביתה וגונב לי חצי שעת שינה .  זאת היתה טעות קטלנית .  עינת עטה על העניין כמוצאת שלל רב והחלה לטנף אותי בסביבה הקרובה .  כל אימת שאחת מחברותיה הדמוניות היתה פוגשת אותי ,  הן טרחו לזרוק לעברי הערות עוקצניות .  במקרה אחד הן אמרו לי בוקר טוב ב-16:00 ,  בסיטואציה אחרת התנצלו במקרה שילדיהן ,  ברחובות הסמוכים ,  הרעישו בשעת צהריים , " כשהמלך ישן את שנת היופי שלו ".  הבנתי את הרמז .  אבל הן לא הסתפקו בכך ,  ולהערכתי פנו למכשפים שונים שהטילו קללה על שנת הצהריים שלי .  עובדה ,  כבר חודשיים איני מצליח לעצום עין בין 14:50 ל-15:40 - השעה שבה אני אמור לצאת ולאסוף את עלמה מהצהרון .  עינת ,  כך אני מעריך ,  גם עומדת מאחורי המזימה שהביאה את גיסי שחר לוותר על דירתו הסמוכה לבניין עיתון  " הארץ "  ולעבור לגור עם חברתו בלב תל אביב .  עיר המקלט שסיפק לי שחר איננה עוד .  יום העבודה שלי נהפך באופן רשמי למשהו שכולל 19 שעות ,  ועדיין איני מלין על מחסור בשעות שינה .  אני אמנם כהה עור ,  אבל השחור מתחת לעיניים לא תמיד היה שם .  שוין .  כמו שאומרת הפולנייה שלי ,  אני כבר אנוח בקבר .  היא מצדה תעשה הכל כדי שזה יקרה כמה שיותר מהר .  מחמם את הלב .  ומדיר שינה .  בכתבה המרתקת של צפי סער מוזכר ציטוט פמיניסטי שאיני מצליח לשכוח . " דווקא אם נישן כמו שצריך נהיה חזקות יותר .  אחרי ככלות הכל ,  כבר שברנו את תקרת הזכוכית - בקונגרס ,  בטיסה לחלל ,  בספורט ,  בעסקים ובמדיה .  רק תארו לעצמכן מה היינו יכולות לעשות אילו היינו ערות לגמרי .  ליידיס ,  הבחירה היא שלנו .  האם אנחנו רוצות להיות נשים חזקות שלוקחות פיקוד על חיינו ,  או להיגרר כמו זומביות אחרי כל רעיון מזופת של מישהו אחר ?  "  אם יש גבר אחד בעולם שמצליח להירדם אחרי הנבואה המאיימת הזאת ,  הוא חייב להיות אשה .
 
זו לא אשה ,  זה ינשוף
בעל ,  בית

