2011 :  מלחמת היבואנים נפתחת
התחרות בשוק הרכב תהיה בשנה הקרובה עזה מאי פעם :  לענף יצטרפו יבואנים חדשים ,  ויבואנים מוכרים יתחילו לשווק מותגים שלא הוצגו עד כה בישראל .  האם תתפתח בשוק מלחמת מחירים ? 
 >  >  התחרות בשוק הישראלי גוברת :  ב-2011 יצטרפו לענף יבואנים חדשים ,  ויבואנים מוכרים יתחילו לשווק מותגים שלא הוצגו כאן עד כה .  הסיבות לכך מגוונות :  תקנות היבוא המקביל שמאפשרות גם ליבואנים סדירים להביא מכוניות בתקינה אמריקאית ;  העניין שמגלים כאן יצרנים אירופיים ,  כאשר השוק הישראלי גדל שעה שבאירופה המיתון עדיין בעיצומו ;  וגם הבשלה של תהליכים כמו שיפור במכוניות הסיניות והצגה של מכוניות חשמליות ראשונות .  באחרונה נודע כי אלון מוטורס  ( חברה בת של מוסכי אלון )  תהיה כנראה החברה הראשונה שתפעל בישראל כיבואן מקביל .  ואולם המידע לא התקבל בסערת רגשות ובהפתעה בענף הרכב .  אחרי הכל ,  ב-2011 ייכנסו גופים רבים לפעילות כיבואני רכב וירחיבו את המועדון המצומצם והסגור .  אליהם יצטרפו גם יבואנים קיימים שמחדירים מותגים חדשים ,  ונראה כי התחרות בשוק הרכב תהיה עזה מתמיד .  כבר בינואר תחזור קבוצת שלמה להיות יבואנית ,  ותשווק בישראל את דגמי אופל .  באותו חודש צפויה אלון מוטורס לקבל את אישור משרד התחבורה ולהביא מכוניות יוקרה ביבוא מקביל .  חברת דוד לובינסקי החלה למכור באחרונה את מכוניות ה-mg הראשונות מסין ,  ובהמשך 2011 תהפוך גם קבוצת אי.די.בי ליבואנית ותייצג בישראל את byd הסינית .  חברת בטר פלייס של שי אגסי ,  שהתקבלה באחרונה לאיגוד יבואני הרכב ,  תשווק מכוניות חשמליות מתוצרת רנו .  בנוסף ,  גם פרארי ומזראטי יגיעו לישראל ב-2011 ,  כאשר קבוצת אלון  ( שלא קשורה לאלון מוטורס )  תשלים את ההכנות לשיווק מותגי היוקרה בשיתוף חברת מיראז' של גד זאבי .  כמו כן ,  גם משפחת בליליוס נערכת לשיווק לאדה בישראל ,  וליבוא מקביל של מותגים מוכרים .  לכל אלה ניתן לצרף את לנצ'יה ,  שחזרה באחרונה לאולמות התצוגה של היבואנית סמל"ת לצד מותג איטלקי אחר - אבארט .  היבואניות שרדו את המשבר מה הסיבה להצפת שוק הרכב הישראלי במותגים חדשים זמן קצר כל כך לאחר המשבר העולמי ?  המשבר ,  כך מתברר ,  הוכיח את עצמו כלא נורא כל כך ,  ויבואני הרכב שרדו אותו בצורה טובה .  למעשה ,  היבואנים היו כה חזקים עד שהצליחו למשוך בחבל הצלה מימוני את חברות הליסינג ,  שנפגעו ממחנק מהאשראי .  הגידול בשוק הישראלי היה כה מפתיע ,  עד שהוא משך יצרניות אירופיות המבקשות למצוא הזדמנויות חדשות ,  כמו אופל ,  ויצרניות סיניות הרואות בישראל מעין פיילוט לקראת חדירה לשוק האירופי .  גם התחזיות ל-2011 נראות אופטימיות .  בשל הרווח האדיר וקהל צרכנים הדורש אספקה מתמדת של חלפים וטיפולי מוסך ,  שוק הרכב בישראל הוא כזה שכדאי להיכנס אליו .  היעדרה של תחבורה ציבורית יעילה בישראל הופכת גם את הביקוש בתחום לכמעט קשיח ,  ועל שנה גרועה מפצות שנים שבהן השוק משלים את החסר .  חסמי הכניסה הגבוהים וההשקעה הגבוהה הנדרשת הן הסיבה העיקרית שבגללה יבואני הרכב היו עד כה מועדון קטן ומצומצם .  ואולם בשנים האחרונות מצטרפים שחקנים חדשים - קטנים ולא רצויים על ידי היבואנים הקיימים .  היבוא האישי מתמקד ביוקרה בשנה האחרונה נחלש היבוא האישי ,  אך כמה מתווכי יבוא אישי הספיקו להפוך לחברות בינוניות ומבוססות ואף להקים אולמות תצוגה בתל אביב ובהרצליה פיתוח .  נראה כי שוק היבוא האישי מתמקד כיום במכוניות יקרות יותר מבעבר .  לא עוד ג'יפ גרנד צ'ירוקי או פורד מוסטנג שמחירן לצרכן הוא כ-200 אלף שקל ,  אלא במכוניות יוקרה מתוצרת מרצדס ,  לנדרובר וב.מ.וו במחירים של חצי מיליון שקל ואף יותר .  האפשרות ליבוא אישי היא גם זו שהופכת את היבוא המקביל ללא כדאי .  אין סיבה לבקש ערבות בנקאית ולהשקיע מיליוני שקלים בהקמת תשתית ,  אם אפשר להפוך ליועץ ליבוא אישי ,  לסגור עסקות בבית קפה ולהזמין מכוניות דרך האינטרנט .  בשלב זה לא נראה שחברות נוספות יצטרפו לאלון מוטורס כיבואנים מקבילים בעתיד הקרוב .  כדי לעודד את היבוא המקביל ,  משרד התחבורה יאשר בקרוב יבוא של מכוניות בתקינה אמריקאית ,  והדבר יועיל דווקא ליבואנים קיימים ,  שיוכלו לשווק כאן מכוניות כמו טויוטה סיינה ,  הונדה פיילוט ויונדאי סונטה המיוצרות בארה"ב .  מצא את הלקוח היבוא המקביל והיבוא האישי מיועדים בעיקר לצרכני מכוניות יוקרה במאיון העליון ,  אך אולי יש בתחרות הגוברת גם כדי להועיל ללקוחות של מכוניות צנועות יותר .  אין ספק שהתחרות בשוק הישראלי גוברת ,  אך השאלה הגדולה היא מי הם הלקוחות המיועדים .  לצד המותגים החדשים ,  בשנה האחרונה נאבקת מאזדה להישאר ראשונה בשוק הרכב הישראלי מול יונדאי הגדלה במהירות .  ב-2011 צפויה גם פורד לחזור למרוץ עם הפוקוס .  גם שברולט תציע יותר דגמים ומבקשת לשפר את מעמדה בטבלה ,  ויבואני סוזוקי ,  קיה ופיאט יבקשו לשמור על קצב העלייה שרשמו השנה ,  כאשר גם סובארו מבקשת לחזור ולהיות שחקנית רצינית בשוק המקומי .  אם חברות הליסינג יישארו חזקות כפי שהיו בשנים האחרונות ,  הן יהיו קהל היעד העיקרי של כל אותם מותגים ובמקום מלחמת מחירים נראה מלחמת הנחות .  ואולם שיעור הרכישות בליסינג נמצא בירידה בשנים האחרונות וכמה מהמותגים - סוזוקי ,  פיאט ופולקסוואגן - מייעדים את המכירות בעיקר לשוק הפרטי .  כל זה מביא אותנו למסקנה ששוק הרכב יהיה קצת יותר תחרותי ב-2011 ,  גם ללקוחות קטנים .  ואולם למרות הכל ,  מחירי כלי הרכב צפויים לעלות בינואר .  שער הין היפני העולה צפוי להעלות את המחירים של מאזדה וטויוטה ,  ושאר היבואניות כנראה לא יהססו ליישר קו .  אבל מחירי המחירון הרשמיים הם כבר מזמן מספר חלול וחסר משמעות .  ההנחות הגדולות מגיעות לחברות הליסינג ,  והנחות קטנות אך במעט אפשר כבר לקבל במועדוני הלקוחות ובאולמות התצוגה .  רק השבוע ,  למשל ,  מצאה טלקאר ,  יבואנית קיה ,  אפשרות לקצץ 10,000 שקל ממחירי הפורטה המשפחתית בהנחות למועדון הלקוחות  " חבר ".  ניתוח טבלאות המכירה של עשרת החודשים הראשונים ב-2010 מגלה שמכוניות הנרכשות בדולרים  ( כמו יונדאי )  או ביורו  ( כמו מיצובישי )  הגדילו את נתח השוק שלהן ,  למרות שמחיריהן התייקרו ,  לכאורה .  יש גם יבואנים שאולי יורידו מחיר גם בצורה רשמית כדי לקרוץ ללקוחות פרטיים .  באחרונה מאיימות חברות הליסינג כי מחירי השכירות עומדים לעלות ,  אך זה כנראה נכון רק לטווח הקצר .  מחירי הליסינג יעלו במקצת ,  בהתאם למחירי המחירון של המכוניות ,  אך חברות הליסינג יצטרכו לפצות את הלקוחות על שווי השימוש העולה ולהתמודד עם תחרות מחריפה על שוק שקטן והולך ,  והדבר יכול להוביל למלחמת מחירים גם ב-2011 .
 
2011 :  מלחמת היבואנים נפתחת
התחרות בשוק הרכב תהיה בשנה הקרובה עזה מאי פעם :  לענף יצטרפו יבואנים חדשים ,  ויבואנים מוכרים יתחילו לשווק מותגים שלא הוצגו עד כה בישראל .  האם תתפתח בשוק מלחמת מחירים ? 

