דו"ח :  בישראל האשכנזים ממשיכים להרוויח יותר
ישראל 2008 :  העשירון העליון המשיך להרוויח בזמן שהכנסתם של שאר העשירונים ירדה ,  המזרחים והערבים הרוויחו פחות ותלמידים מעיירות פיתוח וישובים ערבים לא הצליחו להשלים בגרות
 ( הערוץ הראשון ) 
דו"ח תמונת המצב השנתית שפרסם הלילה  ( ראשון )  מרכז אדווה ,  מכון מחקר חברתי ,  מעניק תמונה עגומה על חוסר השוויון בישראל בשנה שעברה ,  שברבעון האחרון שלה פרץ המשבר הכלכלי העולמי .  הדו"ח מעלה כי בשנת 2008 נרשם גידול באי השוויון בישראל בתחומי השכר ,  החינוך והבריאות .
 בשנת 2008 ירדה ההכנסה החודשית של כל העשירונים במדינה ,  מלבד העשירון העליון ,  וחלקו בעוגה של כל משקי הבית גדל .  באותה שנה הצטמק גם מימדו של המעמד הבינוני ,  וחלקו בקרב כלל משקי הבית בישראל ירד ,  מ-27.7% ל-27.1% ;  ואילו חלקו בעוגת ההכנסות של כלל משקי הבית ירד מ-21.0% ל-20.7% .  
השכר הממוצע לחודש של נשים בשנת 2008 עמד על 6,077 ש"ח  63.1% מהשכר הממוצע של גברים .  השכר לשעה של נשים עמד על 41.2 ש"ח  82.7% מהשכר לשעה של גברים .
 גם בין אשכנזים ומזרחים המשיך להתקיים בשנת 2008 פער בהכנסות :  ההכנסה החודשית של שכירים עירוניים אשכנזים גדלה יחסית להכנסה החודשית הממוצעת של כלל השכירים העירוניים ,  והגיעה לנתון של 38% מעל הממוצע ב-2008 ,  בעוד שההכנסה של מקביליהם המזרחים ירדה מ-6% מעל הממוצע ,  בשנת 2007 ,  אל הממוצע .  במקביל ירדה גם ההכנסה של השכירים העירוניים הערבים :  מ-71% מן הממוצע בשנת 2007 ל-67% מן הממוצע .  השכירים העירוניים הערבים חזרו למעשה אל רמת השכר שהיתה להם בשנת 2000 .
 בשנת 2008 ,  עלות השכר השנתית הממוצעת של מנהל בכיר בחברה הכלולה ברשימת 25 החברות הגדולות בבורסה גדלה ב-7% והגיעה ל9.35 מיליון ש"ח בשנה ,  או 779 אלף ש"ח בחודש - פי 95 מן השכר הממוצע במשק .
 אי השוויון נמשך גם בתחום החינוך .  בשנת 2008 ,  רק 44.4% מבני הנוער היו זכאים לתעודת בגרות .  זהו שיעור הזכאות הנמוך ביותר מאז תחילת העשור .  אולם ,  בישובים המבוססים בארץ דווקא נרשמה עליה .  עיקר הירידה הארצית נגרם עקב הירידה זכאות בעיירות הפיתוח  ( מ-54.2% ב-2004 ל-46.9% ב-2008 )  וביישובים הערביים  ( מ-42.2% ל-32.4% )  .  
גם בתחום ההשכלה הגבוהה נמשך אי השוויון· בשנת 2008 מספר הסטודנטים ,  תושבי היישובים היהודיים המבוססים בגילאי 29-20 שלמדו לתואר ראשון באוניברסיטה ,  עמד על 10.1% ,  שיעור כפול מזה של סטודנטים מיישובים ערביים  4.9% .  וכמעט כפול מזה של סטודנטים מעיירות פיתוח  5.9% .
 בשנת 2008 נמשך הגידול בהוצאה של משקי בית על ביטוחי בריאות פרטיים ומשלימים .  ההוצאה החודשית של משקי בית בעשירון העליון גדלה מ-327 ש"ח ל-341 ש"ח וההוצאה של העשירון השני מ-73 ש"ח ל-82 ש"ח .  
ניתן לראות כי הפער בין המצוי לרצוי בשירותי הבריאות שמעניקות קופות החולים המשיך לגדול ,  וכי הציבור נאלץ להשלים מכספו את מה שחסר בתקציב .  הדו"ח קובע כי אילו היה סל שירותי הבריאות מתעדכן במלואו מדי שנה ,  המימון שלו היה עומד בשנת 2008 על 34.8 מיליארד ש"ח ,  בעוד שבפועל הוא עמד באותה שנה על 26.6 מיליארד ש"ח .
 גם בתחום הפנסיה ניתן לראות את הפער בין העשירונים :·  בשנת 2008הפריש משק בית בחמישון העליון לפנסיה סכום חודשי ממוצע של 991 ש"ח ,  בעוד שמשק בית בחמישון התחתון הפריש סכום חודשי ממוצע של 33 ש"ח בלבד .
 
דו"ח :  בישראל האשכנזים ממשיכים להרוויח יותר
ישראל 2008 :  העשירון העליון המשיך להרוויח בזמן שהכנסתם של שאר העשירונים ירדה ,  המזרחים והערבים הרוויחו פחות ותלמידים מעיירות פיתוח וישובים ערבים לא הצליחו להשלים בגרות

