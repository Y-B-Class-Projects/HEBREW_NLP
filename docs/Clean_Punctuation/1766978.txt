מי שנהנה בעבודה לא מתגעגע למשפחה
שחוקים ?  מתקשים לתמרן בין הקריירה לבית ?  לפי מחקרים חדשים ,  הפתרון אינו מקום עבודה ידידותי יותר למשפחה ,  אלא דווקא מעבר לעבודה משמעותית יותר שתאפשר לכם להשפיע על סביבתכם המקצועית
 >  >   " באחרונה פנתה אלי בחורה ששוקלת להתמחות בנוירוכירורגיה .  היא התלבטה אם המקצוע הזה יאפשר לה להקדיש מספיק זמן הן לעבודה התובענית והן לגידול ילדים .  מדובר בדילמה מוכרת :  גברים ובעיקר נשים שחושבים על תכנון הקריירה בודקים גם כיצד היא תשתלב עם המשפחה ",  מספרת ד"ר חדוה בראונשטיין-ברקוביץ' ,  ראש התוכנית לתואר שני בפסיכולוגיה תעסוקתית באקדמית תל אביב-יפו . " היתה לי עצה אחת בשבילה : " אם תבחרי מקצוע שבו תרגישי מימוש עצמי וסיפוק - גם הקונפליקט המוכר בין משפחה וקריירה יקטן באופן דרמטי ".  במלים אחרות ,  ההחלטה להיות מורה רק בגלל החופשות ,  או פקיד בבנק בעיקר בגלל השעות הנוחות ,  לא נכונה בטווח הארוך . " בהחלט לא .  ויתור על מימוש עצמי לא רק שאינו מקטין את הקונפליקט בין צורכי הבית לקריירה ,  הוא אפילו מחריף אותו .  התחושה שאתה נמצא במקום שלא מתאים לך מאוד מתסכלת ושוחקת ,  וגולשת מהעבודה גם לתחומי חיים אחרים .  החלטות שנעשות רק מתוך תחושה שהן יקלו בעתיד על הקונפליקט ,  לא בהכרח יפצו על התחושה ויגבירו את רמת השחיקה בעבודה ".  אחיות מחפשות משמעות מסקנותיה של בראונשטיין-ברקוביץ' נתמכות בשני מחקרים חדשים שאותם הציגה באחרונה ,  שעסקו בנשים הפועלות בסביבה מקצועית תובענית ומטפלות בילדים עד גיל 10 .  המחקר הראשון בדק 150 אחיות מבתי חולים שונים ברחבי המדינה שעובדות גם במשמרות ,  המתנגשות לא אחת עם צורכי הבית .  האחיות התבקשו לדרג שלוש קטגוריות הקשורות במשאבי הארגון במטרה להבין כיצד יכול מקום העבודה להקל על הקונפליקט מול הבית .  קטגוריה אחת כונתה מימוש עצמי ,  ובדקה עד כמה חשה האחות כי היא מעורבת ,  משפיעה ובעלת ערך בעבודתה .  קטגוריה שנייה בדקה כמה חשובים תנאי העבודה הכלליים שמטרתם להפחית לחץ ,  למשל ,  עומס במחלקה וכל הקשור בשגרת העבודה היומיומית .  הקטגוריה השלישית בדקה את הממשק בין שני התחומים :  עד כמה מקום העבודה הוא ידידותי למשפחה ;  ועד כמה מתחשבים בעובדה שיש לבעל משפחה צרכים הדורשים הגמשת זמנים ,  קשב ותמיכה גם בחייו הפרטיים . " הנחת היסוד היתה שמה שיקל על חיי האחיות תהיה הקטגוריה שכוללת התחשבות של המעביד ",  אומרת בראונשטיין-ברקוביץ' . " הופתענו לגלות כי באופן מובהק אשה שמרגישה בעלת אוטונומיה ומשפיעה על סביבתה - סובלת הרבה פחות מהקונפליקט שיוצרת ההתנגשות של העבודה עם הבית .  הקטגוריות האחרות ,  דוגמת תנאי עבודה והאמפתיה מצד המעסיק ,  היו חשובות - אבל הרבה פחות מהתחושה של המימוש העצמי ".  מה המנהל צריך להסיק מכך ?   " שהתפישה כאילו הרחבת שירותי הרווחה שמעניק הארגון לעובדיו תסייע בהפחתת השחיקה ,  אינה עומדת בהכרח במבחן המציאות ,  או במלים אחרות :  רווחה אינה הצורך הראשון של העובדים שמנהלים שתי קריירות - עבודה ובית - אלא דווקא תחושת השליטה ויכולת ההשפעה בחלקת האלוהים הקטנה שלהם ".  המחקר נעשה על נשים . " נכון ,  אבל בעשור האחרון אנחנו עדים להצטמצמות הפער בין גברים לנשים בכל הקשור לקונפליקט בית-עבודה .  אם בעבר היו ייסורי המצפון והצורך להיות עם הילדים בעיקר נחלתן של נשים ,  כיום יותר ויותר גברים מתחילים לסבול גם הם מהקונפליקט .  המסקנות נכונות ,  ככל הנראה ,  עבור כלל העובדים ".  מהם המאפיינים של עובד שנהנה מקונפליקט מופחת בין בית וקריירה ?   " בספרות המקצועית הקונפליקט הזה הוא נושא נחקר מאוד ,  מכיוון שברור שלשני הנושאים יש השפעה משמעותית זה על זה ,  והם יוצרים הרבה מאוד מתח פנימי .  רמת המתח הזו יורדת ככל שהעובד מרגיש יותר ממומש .  עובדת שמרגישה שעבודתה חשובה ,  לא תרגיש שהיא קורבן מכיוון שהיא נקרעת בין שני התחומים .  השאלה 'בשביל מה אני מתאמצת בעצם' היא זו שיוצרת בראש ובראשונה את תחושת השחיקה .  לא מדובר בהתעלמות מהקונפליקט או בהדחקה שלו ,  אלא בחיים יותר נינוחים בתוכו ".  אז מה צריכה הנהלת הארגון לעשות כדי לסייע בהפחתת הקונפליקט ?   " עובד יכול לקבל הרבה מאוד אמפתיה לצרכיו המשפחתיים ,  אך אם הוא לא מרגיש משפיע - יציאה מוקדמת פעם בשבוע לא תפחית את רמת התסכול בטווח הארוך .  למנהל אני מציעה :  תן שעות יותר גמישות ,  פינת הנקה ,  אמפתיה או שעה בצהריים לאכול עם הילדים .  זה חשוב ,  אבל יותר חשוב לתת לכל עובד תחושת שליטה בתפקידו .  אם הוא ירגיש חשוב ומשפיע - ומנהל טוב יידע לתת את התחושה הזו - האפקט של הקטנת הקונפליקט יהיה חזק בהרבה מכל הטבת רווחה שהיא ".  נשים מוחצנות נהנות יותר מחקר אחר שניהלה בראונשטיין-ברקוביץ' נעשה בתחום משיק - התאמת המקצוע לאישיות העובד .  בספרות המקצועית קיימים שישה טיפוסי אישיות תעסוקתיים :  חברתי ,  חקרני ,  מינהלתי ,  אמנותי ,  ביצועי ויזמי .  במקביל ,  מתקיימות שש סביבות תעסוקתיות בעלות אותם שמות בדיוק :  סביבה יזמית ,  ביצועית וכן הלאה . " ככל שתהיה התאמה גבוהה יותר בין האישיות של העובד ואופי הסביבה שבתוכה הוא פועל ,  כך תעלה רמת שביעות הרצון ,  הסיכוי להצלחה יגדל ורמת השחיקה תקטן ",  אומרת בראונשטיין-ברקוביץ' . " פירוש הדבר הוא שעובד בעל אישיות חקרנית יצליח ויהיה יותר שמח בסביבה המתאפיינת בחקרנות ופחות בביצוע .  לא כולם מגיעים אל הסביבה הנכונה להם באופן אינטואיטיבי ".  במחקר נבדקו נשים בעלות תפקיד תובעני שמגדלות גם ילדים קטנים .  מתברר שכשמתקיימת התאמה בין אישיות העובד וסביבת העבודה שלו ,  העובד סובל פחות מקונפליקט משפחה-קריירה . " במלים פשוטות ",  מסבירה בראונשטיין-ברקוביץ' , " כשאת בעבודה שמתאימה לך מסיבות פנימיות  ( שאינן מטעמים כמו כסף וציפיות ההורים )  ,  תחושת הסיפוק נותנת כוח להתמודד עם סוגים שונים של מתח ,  ומחזקת את העמידות והחוסן הנפשי מול הקונפליקט המוכר ".  ופרקטית מה זה אומר ?   " שיקולי ההתאמה בין הצורך הפנימי והתפקיד צריכים לקבל מקום חשוב בתהליך תכנון הקריירה ,  מכיוון שהם ,  בניגוד לתפישה המסורתית אולי ,  יקלו בעתיד על החיים העמוסים ".  בדקתם סוגים שונים של אישיות שסובלים פחות ?   " גילינו שנשים מוחצנות וכן מוסריות יותר ,  סובלות פחות מקונפליקט .  מוחצנות הפחיתה קונפליקט מכיוון שאשה שהיא יותר אסרטיבית יודעת להשיג לעצמה יותר משאבים לסיוע ,  וקל לה יותר לתקשר עם אנשים אחרים מאשה מופנמת .  כשאתה מוחצן יותר ,  קל לך לגייס תמיכה .  אשה מצפונית ומסורה לעבודתה נשחקת פחות ,  מכיוון שהיא מקבלת מהר יותר תפקידים נוספים המייצרים עבורה את אותה משמעות בעבודה שהזכרנו קודם ,  שמהווה גורם קריטי בהפחתת הקונפליקט ,  ולכן גם בהפחתת השחיקה ".  איך היית מסכמת את שני המחקרים במסר קצר אחד ?   " בסופו של דבר נשים צריכות להעז ללכת עם מה שהן מאמינות בו בתחום המקצועי .  אם זה לא אינטואיטיבי ,  כדאי להשקיע בייעוץ תעסוקתי ולמצוא את המקום הנכון ,  כי יש לזה השלכות משמעותיות בעתיד ,  גם כאמא .  בנוסף ,  כשאת כבר במקום עבודה ,  חפשי את הטריטוריה שנותנת לך שליטה ומשמעות .  תחושת הסיפוק תעזור לך מאוד בהתמודדות עם כל התחושות הקשות שיוצר קונפליקט בית-עבודה ,  שהולך אתך לכל מקום ".  nihul@themarker.com

מי שנהנה בעבודה לא מתגעגע למשפחה
שחוקים ?  מתקשים לתמרן בין הקריירה לבית ?  לפי מחקרים חדשים ,  הפתרון אינו מקום עבודה ידידותי יותר למשפחה ,  אלא דווקא מעבר לעבודה משמעותית יותר שתאפשר לכם להשפיע על סביבתכם המקצועית

