אביחי ידין הועדף בהרכב על תמיר כהן
אוחנה פירסם את ההרכב לרומניה  ( 20:45 ,  ספורט 1 )  .  ורמוט וכיאל יפתחו .  המאמן : " מקווה לנצח את רומניה בפעם הראשונה "
 לפני האימון השני שלה במגרש בטימישוארה ,  נבחרת ישראל קיימה מסיבת עיתונאים נוספת לקראת משחק הידידות מול נבחרת רומניה היום  ( רביעי ,  20:45 ,  ספורט1 ,  אולפן מיוחד לפני המשחק )  .  כזכור ,  במשחק הרעים הקודם בין שתי הנבחרות ,  ב-6 בפברואר 2008 ,  ניצחה ישראל 0:1 ברמת גן משער של עומר גולן ,  כאשר אז רומניה התכוננה לטורניר היורו
המאמן הזמני של הנבחרת ,  אלי אוחנה ,  אמר לקראת המשחק : " זה משחק ידידות וכל מאמן רוצה לבדוק מספר דברים .  המאמן הרומני ערך שינויים רבים בהשוואה לקמפיין הקודם וזה מראה שהוא רוצה לבחון שחקנים .  אנחנו מצידנו מקווים למשחק טוב ותוצאה טובה ,  גם אם מדובר בסך הכל במשחק ידידות .  רומניה אמנם נחלשה בשנים האחרונות ,  אבל דיברתי עם רוני לוי שמאמן את אוניראה והוא אמר לי שהכדורגל הרומני שוב בעלייה ". 
כאשר נשאל אוחנה על ידי עיתונאים מקומיים האם תוצאה טובה תקדם אותו לעבר מינוי קבע בנבחרת ,  השיב המאמן : " אני מאמן כרגע את נבחרת הנוער ורק בגלל הסיטואציה שנוצרה עם דרור קשטן ביקשו ממני לאמן במשחק הזה .  אחרי שאסיים את המשימה הזו אחזור לתפקידי בנבחרת הנוער .  בעתיד ,  אין לדעת מה יקרה - אולי אהיה המאמן ואולי לא ,  אבל כרגע באתי למשחק אחד ". 
אוחנה התייחס ליריבה ואמר : " הכדורגל הרומני תמיד היה חזק וטוב .  שיחקתי מולם כשחקן מספר פעמים ומעולם לא ניצחתי .  אני מקווה שזה יקרה בפעם הראשונה ".  הרומנים התעניינו כמובן במועמדתו של ויקטור פיצורקה לנבחרת ,  ואוחנה הגיב : " הוא שם מוכר ,  שחקן עבר עם הרבה ניסיון וגם מאמן טוב מאוד ,  אבל אני לא מדבר בשם ההתאחדות הישראלית ואיני יכול להתייחס לשמועות הללו ". 
כבר על פי האימון שהתקיים אתמול על אדמת רומניה ,  התברר כי איתי שכטר ורוברטו קולאוטי הם אלה שיפתחו בחוד .  יוסי בניון ובירם כיאל גם הם נמצאים בהרכב ,  כשהקשר האחורי הנוסף יהיה אביחי ידין ,  שהועדף על פני תמיר כהן ,  שיחל את המשחק על הספסל .  השניים תורגלו לסירוגין .
 גם גילי ורמוט ,  שנמצא בכושר נהדר בליגה ,  יפתח בקישור ,  מאחר שלאוחנה אין קשר התקפי נוסף בסגל .  הייתה מחשבה להסיט את אחד החלוצים לאגף ,  אך האפשרות נשללה .  בהגנה קלמי סבן ויואב זיו יפתחו כמגינים ,  אבי סטרול יחלוק עם טל בן חיים את מרכז ההגנה ובשער דודו אוואט ,  כאשר ניר דוידוביץ' צפוי להחליפו במחצית ,  כאחד מבין שישה חילופים .
 הרכב נבחרת ישראל :  דודו אוואט ,  קלמי סבן ,  אבי סטרול ,  טל בן חיים ,  יואב זיו ,  אביחי ידין ,  בירם כיאל ,  גילי ורמוט ,  יוסי בניון ,  איתי שכטר ,  רוברטו קולאוטי .
 במסיבת העיתונאים של רומניה דיבר הקשר פאול קודראה ,  שהוזכר בעבר כמועמד להצטרף למכבי תל אביב . " ישראל היא לא נבחרת חלשה .  אני זוכר שבפעם הקודמת ששיחקנו נגדם הם ניצחו אותנו .  זו נבחרת מסוכנת ,  צפוי לנו משחק קשה .  אני מרגיש טוב בטימישוארה ,  זה הבית שלי ",  אמר קשרה של סיינה האיטלקית .  
קודראה התייחס גם לדיבורים על כריסטיאן קיבו ואדריאן מוטו ,  שנעדרים הפעם מהסגל ,  האחרון בגלל פרשת הסיבוטראמין שגרמה להשעייתו . " לא נעים לשמוע שהנבחרת בנויה על שחקן אחד או שניים .  בהרכב יש 11 שחקנים והם ראויים לכבוד .  יש לנו מטרה להעפיל ליורו 2012 ובזה אנחנו מתרכזים כרגע ". 
רזבאן לוצ'סקו ,  מאמן נבחרת רומניה ,  החמיא גם הוא לנבחרת היריבה : " ישראל היא נבחרת בהתקדמות וראינו את זה במפגשים מולה לאורך השנים .  יש לישראל שחקנים טכניים ואמיצים ,  אך היא סובלת גם מרגעי חולשה ונצטרך לנצל אותם . 
" ניצחון במשחק הזה הוא חשוב כי זה יעניק לנו ביטחון ודחיפה גדולה לקראת המשך הדרך ",  המשיך לוצ'סקו . " נבחרת שמפסידה משחקים כאלה עלולה להסתבך ולהיכנס למשבר בגלל תוצאות רעות .  הליגה נמצאת כרגע במצבה הגרוע ביותר בשנים האחרונות לפי דעתי ,  אבל זה לא אומר שאין שחקנים שיכולים להצליח בנבחרת ". 
הבלם מירל ראדוי ,  שחקנה של אל הילאל ,  הוסיף : " אני מקווה שיהיו לפחות כמה אלפים שיתמכו בנו ביציעים .  זה משחק חשוב עבורנו כהכנה לקמפיין היורו ונעשה הכל כדי לנצח .  אני מקווה שהדברים יפתרו בהמשך וקיבו ומוטו יחזרו להיות איתנו ". 
הרכב משוער ,  נבחרת רומניה :  קוסטל פנטילימון ,  ואסיל מאפטיי ,  גבריאל תאמאש  ( דורין גויאן )  ,  מירל ראדוי ,  מיכאל נשו ,  טיבריו גיואנה ,  פאול קודראה ,  באנל ניקוליצה ,  צ'יפריאן מאריקה ,  דניאל ניקולאי .
 עדכון ראשון :  2/2 17:06עדכון אחרון :  3/2 14:25

אביחי ידין הועדף בהרכב על תמיר כהן
אוחנה פירסם את ההרכב לרומניה  ( 20:45 ,  ספורט 1 )  .  ורמוט וכיאל יפתחו .  המאמן : " מקווה לנצח את רומניה בפעם הראשונה "
 
