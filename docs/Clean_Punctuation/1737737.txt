'סנדק הבלוגרים' האיראני - בכלא
בלוגר איראני שביקר בישראל נידון ל-19 שנות מאסר באשמת ריגול .  יוכל לערער על ההחלטה הקשה
בית משפט איראני דן בלוגר איראני-קנדי ליותר מ-19 שנות מאסר ,  כך הודיע אתמול פעיל למען זכויות אדם .  הבלוגר חוסיין דראחשאן ,  מחלוצי הבלוגרים האיראנים המכונה  " סנדק הבלוגרים ",  מוחזק בכלא מאז 2008 בחשד שריגל לטובת ישראל . " הופתענו לשמוע שדראחשאן נדון ליותר מ-19 שנות מאסר לאחר שהורשע בשיתוף פעולה עם מדינות עוינות ,  הפצת תעמולה עוינת והעלבת אישים דתיים ",  אמר הפעיל ,  שביקש להישאר בעילום שם .  סוכנות הידיעות האיראנית הרשמית למחצה  " פארס "  ציטטה  " מקור משפטי יודע דבר "  שאמר כי פסק הדין אינו סופי וכי דראחשאן יוכל לערער עליו .  עד לפרסום הידיעה לא התקבלה תגובה מבכירים במערכת המשפט .
 דראחשאן עבד כעיתונאי בטהראן עד שעבר להתגורר בטורונטו ב-2000 .  הוא נודע ברחבי העולם לאחר שפרסם הוראות כיצד לכתוב בפרסית בתוכנת בלוגים ,  וסלל את הדרך לשיטפון של בלוגים איראניים .  דראחשאן ,  ממבקריה החריפים של הממשלה האיראנית ,  ביקר בישראל ב-2006 על אף שטהראן אוסרת על אזרחיה לבקר כאן .
 אתרי אופוזיציה דיווחו אתמול גם שהעיתונאי הידוע עיסא סהארחיז נדון לשלוש שנות מאסר באשמה ש"העליב את המנהיג הרוחני האייתוללה עלי חמינאי ,  והפיץ תעמולה נגד המשטר האיסלאמי ".  סוכנות פארס מסרה כי הוא יוכל לערער על פסק הדין .  סהארחיז ,  שנעצר בשנה שעברה ,  היה מעוזריו של המנהיג הרפורמיסטי מהדי כארובי ,  שהובס על ידי הנשיא מחמוד אחמדינג'אד בבחירות השנויות במחלוקת לנשיאות איראן שנערכו ביוני 2009 .  האופוזיציה האיראנית טוענת שתוצאות הבחירות זויפו כדי להבטיח את בחירתו מחדש של אחמדינג'אד ,  אך השלטונות מכחישים טענה זו .  לאחר ההצבעה התחוללו המהומות הקשות ביותר מאז הקמת הרפובליקה האיסלאמית ב-1979 ,  והפגנות הרחוב חדלו רק לאחר שדוכאו בכוח ובאלימות רבה על ידי כוחות הביטחון .  המוני בני אדם נעצרו ,  שניים נתלו ועשרות עדיין מוחזקים בכלא .
 
'סנדק הבלוגרים' האיראני - בכלא
בלוגר איראני שביקר בישראל נידון ל-19 שנות מאסר באשמת ריגול .  יוכל לערער על ההחלטה הקשה

