 " לא פעם הפרקליטות מגישה ערעורים פליליים ממניעי יוקרה "
 עו"ד נתי שמחוני יועד להיות רב מוביל ,  אך הפך לפרקליט צמרת של עברייני צווארון לבן .  בקרוב הוא ינסה לזכות את ארקדי גאידמק במשפט הלבנת ההון ולעזור ליד ימינו של לב לבייב ,  נדב גרינשפון ,  לנקות עצמו מהחשדות לשימוש במידע פנים בחברת פוקס
 >  >  כשהיה עו"ד נתי שמחוני נער בן 14 שיחק עם אחיו כדורסל בשכונת התקווה בתל אביב ,  שבה נולד וגדל .  לפתע עצרה לידו ניידת משטרה והשוטרים הטיחו בו טענת שווא כי פרץ למבנה באזור .  הם הכניסו אותו לניידת והחלו נוסעים הלוך ושוב בסמטאות השכונה .  " כל תחינותי וזעקותי לא הועילו ,  והם בשלהם .  בשלב מסוים אף איימו עלי כי יאונה לי רע אם לא אודה בחשד שיוחס לי .  לאחר דקות ספורות ,  שדמו בעיני לנצח ,  שיחררו אותי ",  משחזר שמחוני במבוכה קלה את הטראומה . " זיכרון ילדות זה צרוב היטב בתודעתי ,  ואין בי ספק שהיווה את אחד הגורמים לבחירתי בתחום הפלילי ,  תוך עיצוב אישיותי המקצועית ורגישותי הרבה לזכויות האזרח ",  הוא מסביר .  לרוסיה בעקבות גאידמק כבר לא מעט שנים מייצג שמחוני אנשי עסקים שנקלעו להסתבכויות פליליות .  שלושה אירועים הקפיצו אותו בחודשים האחרונים אל השורה הראשונה של העוסקים בתחום :  הזיכוי של עו"ד אבי שץ בפרשת צינורות המזרח התיכון ;  הזיכוי של פקיד הבנק דוד אבוטבול בתיק הדסק הצרפתי במסגרת פרשת הלבנת ההון של בנק הפועלים ;  והחבירה לצוות ההגנה של האיש והחידה ,  ארקדי גאידמק ,  בתיק הלבנת הון .  בקרוב אמור הצוות - עורכי הדין דוד ליבאי ,  שמחוני ורונן רוזנבלום - לפגוש את גאידמק ברוסיה ולגבש קו הגנה .  בהישג נוסף באחרונה מנע שמחוני באורח נדיר ,  עם עו"ד איתן מעוז ,  הסגרה של אדם שהועמד לדין בארה"ב לפני שני עשורים בגין עבירות מין .  הסיבה היתה התיישנות העבירות לפי חוקי ישראל .  האם גאידמק ישוב לישראל ?   " הנחתי היא כי אם בחר לשכור את שירותי ולהסדיר את נושא הערבויות ,  יש לו כוונה להגיע ארצה ולהילחם על חפותו ".  שמחוני עדיין לומד את התיק ומסרב להרחיב לגביו .  שמחוני מסכים לומר ש"טוב תעשה התביעה אם תשווה לנגד עיניה את נימוקי הזיכוי בתיק הדסק הצרפתי - בדבר חוסר הטמעת הוראות החוק - אשר תקפים ביתר שאת בתיק זה הקודם כרונולוגית לתיק הדסק הצרפתי ".  האירועים שבגינם מואשם גאידמק התרחשו ב-2002 ,  ממש עם כניסת חוק איסור הלבנת ההון לתוקף .  במובחן מעבירות הדיווח לפי חוק איסור הלבנת הון שבהן עסק המשפט בעניין פקידי הדסק הצרפתי ,  הרי שגאידמק מואשם גם בעבירות מירמה .  לפי כתב האישום ,  הוא קיבל במירמה את הסכמת בנק אמרו ההולנדי  ( abn amro )  לניהול משא מתן עם איש קש מטעמו לרכישת חברת פוספטים הולנדית .  נאשמי צווארון לבן שהורשעו נוהגים לא פעם להחליף ייצוג בשלב הערעור .  כך למשל נהג עו"ד ישראל פרי ,  ששכר את עו"ד יעקב וינרוט בערעור בפרשת הפנסיה הגרמנית לאחר שנים שבהן הסניגור המוביל בתיק היה עו"ד מיכה קירש .  לאחר הזיכוי של שץ בפרשת צינורות המזרח התיכון שכר את שירותי שמחוני הנאשם המרכזי בפרשה ,  אביב אלגור ,  לשלב הערעור בעליון .  במאי 2009 נגזרו במחוזי על אלגור שנתיים מאסר בפועל ,  לאחר שהורשע יחד עם איאן דיוויס ,  שניהם מבעלי השליטה לשעבר בחברה הציבורית צינורות המזרח התיכון ,  בקבלת דבר במירמה בנסיבות מחמירות ובעבירות של דיווח בכוונה להטעות משקיע סביר .  טרם התקבלה החלטת העליון בערעור .  את הטיפול בגאידמק עם העמדתו לדין קיבל שמחוני לאחר שדווח לאוליגרך על ההצלחה של שמחוני בתיק הדסק הצרפתי .  אל מול פני האומה בפרשת הלבנת ההון של בנק הפועלים נחקרו ב-2005 עשרות פקידי בנק ולקוחות של סניף הירקון בתל אביב .  כמיליארד שקל הוקפאו .  שלושה משפטים נולדו כתוצאה מכך :  פרשת הדסק הצרפתי ,  שהפרקליטות שוקלת לערער על הזיכוי בה ;  כתב אישום שכורך לתוכו את גאידמק ,  אך הנאשמים המרכזיים בו הם ראשי חברה בת של הבנק ,  פועלים נאמנות ;  ומשפט נוסף המתנהל כעת נגד שני הבכירים בדסק חבר המדינות . " כולנו זוכרים איך החלה הפרשה ,  בקול תרועה רמה ואל מול פני האומה בתקשורת .  איך בכירי הבנק והפקידים הזוטרים הובלו לחדרי החקירות ,  חשופים לעין התקשורתית ",  אומר שמחוני .  שמחוני מדגיש את מה שאמרו רבים ,  כולל שר המשפטים יעקב נאמן - שהפרשה הזיקה קשות למערכת הבנקאות . " האם מישהו נתן גם את הדעת לנזק הכולל שנגרם ,  ולבריחת משקיעים זרים בשל התנהלותה של הפרשה ?  ",  הוא מקשה .  כיצד הושג הזיכוי בפרשת הדסק הצרפתי ?   " בית המשפט קיבל את עמדתנו ,  וקבע שהחוק באותה עת היה בחיתוליו וטרם הוטמע במערכת הבנקאות ,  ולכן הנאשמים פעלו בתום לב ומבלי כוונת מכוון .  לא היה נכון להפעיל את ההליך הפלילי ,  והיה ניתן להגיע לאותה תכלית של הטמעת החוק בדרך אחרת ,  מידתית יותר ,  שתמנע פגיעה אנושה בנאשמים .  אני סבור שהפרקליטות צריכה לעשות חשבון נפש ולהסיק את המסקנות הנכונות .  המטרה היא לא תמיד להניף את השוט הפלילי אלא להטמיע נורמות ".  קו ההגנה במשפט ,  שאותו קיבל השופט ח'אלד כבוב ,  היה שפקידי הבנק סברו שאין לדווח לרשות איסור הלבנת הון על העברות כספיות של לקוחות מחוץ לארץ שמעוניינים להעלים מס בארץ המוצא .  השופט העיר כי לא מן הנמנע שחלק מהנאשמים ,  אם היו מועמדים לדין שנים לאחר מכן ,  דווקא היו מורשעים .  שמחוני מתרעם על כך שכמעט על כל זיכוי מערערת פרקליטות מיסוי וכלכלה . " המדינה צריכה להימנע מהגשת ערעור כדבר שבשגרה ולערער רק במקרים קיצוניים ",  הוא טוען . " לעתים ,  ממניעי יוקרה בלבד ,  גוררת המדינה - גם במקרים שבהם אין הצדקה אמיתית לכך - את מי שזוכה בדין לסיבוב נוסף של התגוששות בערכאות הערעור ".  מי שעומדת בראש פרקליטות מיסוי וכלכלה ,  אלה רובינק ,  אומרת שהפסיקות של בית המשפט הן עקרוניות לשוק ההון ולכן יש למצות כל תיק . " השתכח מעיני התביעה תפקידה האמיתי על פי כל תורת משפט נאורה .  תפקידו של התובע להביא ראיותיו בפני בית המשפט - אף כאלה הפועלות לזכותו של הנאשם .  משאמר בית המשפט את דברו ,  על התביעה לכבדו ,  ורק במקרים קיצוניים ועקרוניים של טעות מהותית שיצאה תחת ידו של בית המשפט להשיג על כך בפני ערכאות הערעור ".  מדוע ראינו זיכויים רבים בתיקי ניירות ערך בשנתיים האחרונות ?   " בעבר הפרות החוק היו מובהקות ,  ולכן היו פחות זיכויים .  הפעילות בשוק ההון הפכה עם הזמן למורכבת יותר .  הפרקליטות ביקשה לפרוש את מטריית הדין הפלילי גם על פעילות מורכבת זו ,  ובית המשפט - ובצדק - לא נתן לזה יד .  כך לדוגמה בתיק אופמת ,  שבו טיפל עו"ד גיורא אדרת .  מדובר בתיק מורכב בשדה שלא נחרש עד אותה עת בתחום אופציות המעו"ף .  הפרקליטות ביקשה לבחון את התיק באמצעות כלים מתחום שוק המניות המוכר והרגיל ,  ולא צלחה בכך ".  הלקוח המשמעותי ביותר של שמחוני בתחום של עבירות ניירות ערך הוא יד ימינו של לב לבייב ,  נדב גרינשפון .  זה נחשד בשימוש במידע פנים בכך שמסר מידע למנהל תיקים .  המידע נגע למשא ומתן שהתנהל בין חברת פוקס לבין חברה של לבייב בנוגע לפתיחת חנויות של רשת פוקס ברוסיה .  לפי החשד ,  מנהל התיקים רכש מניות של פוקס עוד לפני שנודע הדבר לציבור .  עמדתו של גרינשפון היא שהמידע נמסר בתום לב תוך התייעצות עם מנהל התיקים כאיש שוק ההון ,  מבלי שהוא העלה על דעתו שייעשה בו שימוש .  לפרשה זו סירב שמחוני להתייחס מאחר שלפני כמה חודשים נערך בה שימוע ,  וטרם הוחלט אם להעמיד את גרינשפון לדין .  שמחוני מרבה להזכיר את העוצמה של המדינה מול הפרט בהליך פלילי .  דוגמה אקטואלית שמטרידה אותו היא החיפוש בביתו של ראש עיריית בת ים שלמה לחיאני . " בחיפוש לעת שחר לעיני ילדיו אל מול פני האומה ,  כשהתקשורת הוזמנה למקום ,  הביא הדבר לפגיעה אנושה בכבוד האדם ובחזקת החפות ולסיכון של 'שפיטה מוקדמת' .  מצב זה צריך להדיר שינה מעיני האחראים על אכיפת החוק ,  ועליהם לשרש תופעה פסולה זו ",  אומר שמחוני .  פלפולי גמרא שמחוני גדל בשכונת התקווה ,  ועד היום הוא אוהד נלהב של קבוצת הכדורגל המקומית ,  בני יהודה תל אביב .  בנעוריו ייעדו אותו מחנכיו להיות דמות רבנית מובילה .  הוא בוגר הישיבה התיכונית כפר הרוא"ה ,  שבדיעבד תרמה אף היא לבחירה הסופית בתחום המשפט .  שמחוני עושה שימוש לא מועט בערכי המשפט העברי ובפלפולי גמרא שעדיין צרובים במוחו .  בתחילת הדרך ,  כמו רבים ,  שאף שמחוני הצעיר לרצות את קרוביו ופנה לתחום הרפואה .  לאחר שנה של לימודי ביולוגיה הבין שייעודו הוא המשפט .  הוא סיים את לימודיו באוניברסיטת בר-אילן והתמחה אצל עו"ד אורי סלונים .  הכיפה נשרה במהלך ההתמחות ,  לאחר תהליך התפכחות רב שנים .  אם פרשת משחק הכדורסל שהסתיים בניידת משטרה היתה טראומה ראשונית שקירבה אותו למשפט ,  הרי שההיתקלות השנייה עם המשטרה כמתמחה ,  לפני 20 שנה ,  היתה אף היא רבת רושם .  שמחוני נזכר כיצד יום אחד שלח אותו עו"ד אורי סלונים לתחנת משטרה בנוגע ללקוח שנחקר .  שמחוני המרוגש הגיע לפגוש דמות תקשורתית מוכרת ,  שבדרך כלל מציגה ביטחון עצמי רב ומדברת בקול רם . " לפתע אני רואה אותו בחדר החקירות ,  מושפל עד עפר .  איך באחת חרב עליו עולמו ,  אף שמדובר אך ורק בהליך חקירתי כשחזקת החפות עדיין עומדת לו .  זו היתה מבחינתי חוויה מעצבת ומעציבה כאחת .  נער הייתי גם בגרתי ,  ואני יכול לומר שחזקת החפות הפכה לאות מתה .  פרסום שמות חשודים ,  ליווי תקשורתי למעצרים ,  חיפושים לעין המצלמות ,  הארכת מעצר ,  והדלפות מחדרי החקירות הן לצערנו דבר שבשגרה ,  ואין קול ואין זועק את זעקת השבר של החשוד ומשפחתו ".  את עו"ד גיורא אדרת ,  מבכירי הסניגורים בישראל ,  הוא מכיר כבר כמעט שני עשורים .  ב-2004 התמזג משרדו העצמאי של שמחוני עם המשרד של אדרת ,  שמייצג בין השאר את גד זאבי בפרשת מניות בזק ואת המפכ"ל לשעבר רפי פלד בפרשת פלד-גבעוני .  לאדרת הוא קושר כתרים כמו  " המנטור המקצועי שלי "  ו"המגדלור ".  משרדם הוא כיום בין הכתובות הראשונות שאליהן מפנים המשרדים האזרחיים הגדולים את לקוחותיהם שהסתבכו בפלילים . " התהפכו היוצרות"באחת ההרצאות של שמחוני בלשכת עורכי הדין אמר משפטן בקהל שהסניגורים מזיקים לאינטרס הציבורי כי הם מייצגים עבריינים . " אנו מייצגים אנשים שחזקת החפות עומדת להם ",  הזכיר לו שמחוני . " כשסניגורים אומרים 'אנו נוכיח את החפות' ,  זו בעיה .  התביעה היא זו שצריכה להוכיח את האשמה .  לפתע התהפכו היוצרות ".  מה דעתך על יוזמת השר יעקב נאמן ,  ששופט אחד ישמע ערעור בפלילים ?   " לא ניתן להשלים עם העומס הרובץ לפתחה של מערכת המשפט ,  אבל אין מתקנים עוול בעוול .  היוזמה מקריבה לצורך הקטנת העומס את זכויותיו הבסיסיות של הנאשם למשפט הוגן וראוי .  היעילות אינה חזות הכל .  לא יעלה על הדעת כי בשם ייעול המערכת יסתפקו בדן יחיד בערעורים פליליים במקום שלושה שופטים כקבוע בחוק היום .  לא בכדי נקבע כי ערעור יידון בשלושה .  זוהי הזדמנות אחרונה כמעט של המערער להגן על עמדתו ,  וכאשר בדיני נפשות עסקינן ,  ברור כי ישנה חשיבות עליונה לסיעור המוחות ולעריכת איזונים ובדיקות ראויות של החלטת בית המשפט בטרם יוכרע עניינו של המערער סופית ,  כדי להקטין את סיכויי השגיאה באמצעות דעת הרוב ".  מדובר משטרת ישראל נמסר בעניין מעצרו של לחיאני : " משטרת ישראל לא זימנה את התקשורת לפעילות .  הדבר נוגד באופן מוחלט את מדיניותה המחייבת את שמירת כבוד האדם וטובת החקירה ".  ממשרד המשפטים נמסר כי  " הפרקליטות בוחנת בימים אלה אם להגיש ערעור בפרשת הדסק הצרפתי ,  אם לאו ".  

" לא פעם הפרקליטות מגישה ערעורים פליליים ממניעי יוקרה "
 עו"ד נתי שמחוני יועד להיות רב מוביל ,  אך הפך לפרקליט צמרת של עברייני צווארון לבן .  בקרוב הוא ינסה לזכות את ארקדי גאידמק במשפט הלבנת ההון ולעזור ליד ימינו של לב לבייב ,  נדב גרינשפון ,  לנקות עצמו מהחשדות לשימוש במידע פנים בחברת פוקס

