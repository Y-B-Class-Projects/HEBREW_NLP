האתגר :  לייצר מכוניות מלהיבות - אבל גם ירוקות
בז'נווה מוצגים אמנם גם דגמי ספורט בעלי צריכת דלק מופרזת - אך כמה מהיצרניות הגדולות הכריזו על מחויבותן לייצור מכוניות חשמליות והיברידיות בהיקף נרחב
 >  >  הנאומים הרהוטים והמצגות המהוקצעות לא מסגירים זאת ,  אבל הדבר שמאפיין ביותר את תערוכת ז'נווה שנפתחה אתמול ,  הוא בלבול .  יצרניות הרכב עדיין מלקקות את פצעי המשבר הכלכלי ,  אך חייבות להמשיך ולחדש את היצע הדגמים ולהתמודד עם התחרות הגואה .  עליהן להביע מחויבות להגנה על הסביבה ,  אך גם לענות על הדרישה למכוניות חזקות ומלהיבות .  התוצאה של הריצה לכיוונים המנוגדים יכולה לעתים להיות מצחיקה .  באירוע שקיימה שלשום קבוצת פולקסווגן הוצגה מכונית ספורט פתוחה בשם בנטלי קונטיננטל סופרספורט .  למכונית 612 כוחות סוס וצריכת דלק הדומה לזו של הטיל סאטורן ששיגר חלליות אל הירח ,  אבל בבנטלי מצהירים כי ביכולתה גם לשרוף ביו-אתנול ולהפחית את צריכת המזהמים .  הדבר נכון גם לגבי מכונית התצוגה של בוגאטי - גלבייה ,  לה לא פחות מ-16 צילינדרים שנפחם 6 ליטר .  פורשה ופרארי מציגות בתערוכה מכוניות היברידיות  ( לתצוגה בלבד ,  בשלב זה )  ,  עם ביצועי העל המצופים ממותגים כאלה ,  עם הפחתה מסוימת של זיהום האוויר .  ואולם ,  יצרניות אלה פועלות בפלחי שוק קטנים ואקסקלוסיביים והדאגה לסביבה אינה יותר ממס שפתיים עבורן .  חשובות יותר הן ההצהרות של כמה יצרניות רכב גדולות על הכוונה לייצר מכוניות חשמליות והיברידיות בהיקף נרחב .  פולקסווגן תתחיל בניסוי במכוניות חשמליות כבר בשנה הבאה ,  וב-2013 תשיק גרסות חשמליות לג'טה ולגולף .  מכוניות גדולות יותר - כמו מכונית המנהלים פאסאט ,  רכב השטח טוארג ומכונית הפאר אאודי a8 יונעו בהנעה היברידית .  גם לפורד הכרזה דומה - בשנה הבאה תציג החברה גרסה חשמלית לקונקט המסחרית ,  בשנה שלאחר מכן יתחיל ייצורה של גרסה חשמלית לפוקוס וב-2013 יושקו שתי מכוניות היברידיות נטענות . " לא צפוי שינוי דרמטי"טקאשי ימנוצ'י ,  נשיא מאזדה העולמית ,  מתאר את התפתחות הטכנולוגיה כאבולוציה זהירה : " אנחנו משווקים כיום מערכות 'עצור וסע' לכיבוי אוטומטי של המנוע .  השלב הבא הוא מערכות לניצול אנרגית הבלימה לטעינת המצבר ואספקת אנרגיה למזגן ולמערכות אחרות כאשר המנוע דומם .  מאוחר יותר נציג מכוניות היברידיות והיברידיות נטענות ".  לדברי פיליפ ורטאן ,  מנהל השווקים הגלובליים בפז'ו , " בחמש השנים הקרובות לא יהיה שינוי דרמטי .  מנועי בנזין ודיזל יהפכו ליעילים וחסכוניים יותר ,  וישלטו לפחות ב-95% מהשוק .  אנחנו מזהים הצלחה גוברת של מערכות היברידיות ביפן ובארה"ב ,  ומעריכים כי חלקן בשוק יילך ויגדל .  נציע בקרוב גם מכוניות חשמליות עירוניות ,  ואולם אנו לא מצפים לכמויות גדולות ,  מפני שהתשתית עוד לא מוכנה ובגלל טווח הנסיעה הקטן יותר של מכוניות כאלה .  מכונית חשמלית חייבת להיות בת השגה - ואנחנו נציע את הדגם החשמלי שלנו בפחות מ-500 יורו בחודש ".  יש גם חדשות קרובות יותר .  בתערוכה מוצגת בראשונה באירופה הפוקוס החדשה ,  עם מראה ספורטיבי יותר וגימור פנימי איכותי .  פורד תציע גם מנועי טורבו יעילים ותיבת הילוכים רובוטית כפולת מצמד ,  בדומה לפולקסווגן ,  אולם לא ברור אם גרסת הליסינג תצויד במכלולים מתקדמים אלה .  טויוטה חושפת גרסה היברידית של אוריס ,  שתוכל להימכר במחיר נמוך משל הפריוס בישראל ,  כנראה בסביבות 130 אלף שקל .  מאזדה חושפת את מאזדה 5 החדש ,  המיניוואן הקומפקטי שלה ומהדורה מעודכנת ל-6 ,  מכונית המנהלים .  בדוכן של ניסאן אפשר למצוא את המייקרה החדשה ,  דור שלישי למכונית הקטנה .  גם הפעם ,  המייקרה מתאפיינת בעיצוב עגלגל וחמוד ,  העומד בניגוד בולט למראה הספורטיבי של רכב השטח הקטן ,  ג'וק .  המייקרה ,  כך נראה ,  מיועדת לקהל נשי ,  ואילו הג'וק תזכה אולי ליותר לקוחות גברים .  שתי יצרניות אסיאתיות ,  byd הסינית וטאטא ההודית ,  מציגות דוכנים מרשימים למראה ומכוניות באיכות גימור מפתיעה לטובה .  שני המותגים ישווקו בשנים הבאות גם בישראל .  ניכר בתערוכה שיצרני הרכב מנסים להמציא מחדש את מערכות ההנעה ,  אך לא משנים באמת את המכוניות .  מתחת למרכבים מוכרים של סדאן או האצ'בק יש מערכות היברידיות וחשמליות ,  אך השימוש היומיומי במכוניות לא ישתנה באופן מהותי ,  לבד מחיבור לשקע שיחליף את הביקור בתחנת הדלק .  אבל בז'נווה הצפופה ,  בתוך פקקי תנועה ומגרשי חנייה גדושים ,  המכונית הופכת למסורבלת ומכבידה .  במקום לסמל חופש תנועה ,  דומה היא לנטל לא הכרחי .  ואולם אף יצרן רכב לא מציג בתערוכה פתרונות ניידות אלטרנטיביים וחדשניים באמת .  זו אולי הסיבה שכלי הרכב המעניין ביותר בתצוגה של פולקסווגן היה סגווי ,  שבו השתמשו צלמי הטלוויזיה .
 
האתגר :  לייצר מכוניות מלהיבות - אבל גם ירוקות
בז'נווה מוצגים אמנם גם דגמי ספורט בעלי צריכת דלק מופרזת - אך כמה מהיצרניות הגדולות הכריזו על מחויבותן לייצור מכוניות חשמליות והיברידיות בהיקף נרחב

