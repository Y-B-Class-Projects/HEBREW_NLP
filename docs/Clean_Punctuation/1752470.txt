 " גינסבורג השתמש ביהדות בשביל להרגיז ":  ראיון עם במאי  " גינסבורג "
 יוהן ספאר ,  שביים את הסרט המדובר על חייו של סרז' גינסבורג ,  מסביר למה הכל אצלו היה פרובוקציה ,  מדוע האנטישמיות נעצרת בחדר המיטות ואיך כל זה קשור לליידי גאגא .  ראיון
סרז' גינסבורג נרשם בדפי ההיסטוריה כאחד השגרירים הגדולים אי פעם של המוזיקה הצרפתית ,  ובכלל כאחד האייקונים המזוהים ביותר עם מולדתו .  אבל באופן אירוני ,  הסמל של המדינה הנוצרית היה דווקא יהודי ,  וכפי שמראה הסרט החדש אודותיו  ( שנקרא בשמו )  ,  היהדות שיחקה תפקיד מרכזי בחייו וביצירתו .  במאי ביוגרפיה קולנועית זו ,  יהודי בשם יוהן ספאר ,  מודה כי לאחר הפקתו הוא יודע על גינסבורג עוד פחות ממה שידע קודם לכן ,  אבל בראיון לוואלה !  תרבות הוא מספר כי הצליח דווקא להבין למה היה לו כה חשוב להחצין את יהדותו . " הוא עשה זאת כדי להרגיז אנשים ",  מכריז ספאר . " גינסבורג לא שמר מצוות ,  אבל הוא היה פרובוקטור נצחי ,  וגילה שהחצנת היהדות היא דרך טובה לסמן את עצמו כאאוטסיידר ולעורר עוינות בסביבתו .  בגלל זה אפשר היה לראות אותו מתהלך בו בזמן עם טלאי צהוב ועם מעיל אס.אס .  היהדות היתה בעיניו אמצעי להתרסה ".  
" צריך לזכור דבר אחד :  בישראל ,  אתה נולד כיהודי ולא צריך לקבל שום החלטה בעניין .  לעומת זאת ,  אם אתה נולד כיהודי בצרפת אתה נדרש להחליט אם להבליט את זה ,  להשלים עם זה או להדחיק את זה ,  והמשפחה של גינסבורג בחרה באופציה האחרונה וניסתה לשחק אותה יותר צרפתייה מכל משפחה צרפתית ממוצעת .  בגלל זה ,  גינסבורג שמע לראשונה שהוא יהודי בגיל 8 ,  כשהמשטרה פקדה עליו לבוא ולקחת טלאי צהוב ,  ומכאן והלאה הוא ראה את עצמו כיהודי פשוט מפני שאנשים ראו וסימנו אותו ככזה .  הוא גם נחשף לקריקטורות אנטישמיות בילדותו ,  והצורה המעוותת שבה עוצבה שם דמות היהודי עיצבה את התדמית שלו בעיני עצמו ".  
" היה לי חשוב לשים דגש על חיי האהבה של גינסבורג ,  בגלל שהוא הוכיח את האימרה הנושנה של סבא שלי - האנטישמיות נעצרת בחדר המיטות .  סבא שלי גם תמיד אמר שבשביל שיהודי באמת יתקבל בחברה האירופאית ,  הוא חייב קודם כל לכבוש את הנשים שלה ,  וגינסבורג הוא הדוגמה המובהקת לכך .  אמנם הוא לא היה האמן היהודי היחיד שהצליח בכך  הרי גם הסופר רומן גארי ,  למשל ,  הפיל ברשתו את השחקנית ג'יין סיברג  אבל הוא בטח אחד המאהבים הגדולים בתולדות צרפת .  גינסבורג שינה לחלוטין את האידיאה של האהבה במדינה ,  גם בגלל ההתנהלות הפרטית שלו וגם בגלל להיטיו הנצחיים ,  למשל שיר הלחישות הארוטי 'je t'aime ,  moi non plus' .  אחרי גינסבורג ,  הצרפתים כבר לא אוהבים באותה צורה ". 
מוטיבים יהודיים עומדים גם מאחורי הבחירה האמנותית הבולטת בסרט .  ספאר ,  בן 39 ,  שעשה הסבה למסך הגדול לאחר שני עשורים של יצירת קומיקס ונובלת גרפיות ,  ממחיש את המתרחש בנפשו הסוערת של גינסבורג דרך שתי בובות מפלצתיות המשמשות מעין אלטר-אגו של המוזיקאי . " מבחינה חזותית ,  השתיים מזכירות את היצורים בספר 'ארץ יצורי הפרא' או בסרט 'המבוך של פאן' ,  אבל את ההשראה לתפקיד הרוחני שלהן בסרט קיבלתי מהתלמוד ",  מגלה ספאר . " בדומה לפרשנות התלמוד ,  היצורים מספקים פרשנות רציפה למעללים של גינסבורג .  הוא עושה או חושב משהו,והן מגיבות על כך .  בחרתי להכניס אותן לסרט כי אני לא אוהב קולנוע ריאליסטי ,  שמתיימר להציג דיווח מהמציאות או דיוקן של בן אדם .  הרי אם אפשר לצייר דמויות כאלה בקומיקס ,  אז למה שאי אפשר יהיה לעשות זאת בקולנוע ?  ". 
העובדה שהיהדות כה נוכחת בסרטו העלילתי הראשון של ספאר אינה מפתיעה ,  שכן היא היתה דומיננטית מאוד גם ביצירותיו הקודמות .  דוגמה לכך היא  " החתול של הרבי ",  סדרת הנובלת הגרפיות הפולחניות שלו ,  שהיוצר זה עתה סיים לעבדן למסך הגדול . " אני רואה את עצמי יהודי 24 שעות ביממה ,  שבעה ימים בשבוע .  היהדות מתרוצצת לי בראש כל הזמן ,  וכל הדמויות שלי תמיד קשורות ליהדות ",  מצהיר ספאר . " עם זאת ,  בדומה לגינסבורג ,  אני לא שומר מצוות ,  כך שאפשר לומר שבעיני הגויים אני יהודי אבל בעיני היהודים אני גוי .  אני מסרב להאמין שאם נלך לבית הכנסת ולא נאכל חזיר העולם יהיה טוב יותר ,  ואני מתווכח על כך ללא הרף עם רבנים .  אני נהנה מן הוויכוחים הללו ,  גם כי יהודים הם עם מפולפל ,  וגם כי מבחינתי המשמעות של הדת היא דיאלוג .  לכן למדתי גם פילוסופיה וגם תלמוד ,  ואני משתדל לשלב בין השניים .  בסופו של דבר ,  מה שחשוב לי בחיי האישיים וגם בסרט שעשיתי על גינסבורג ,  זה להוכיח שיכול להיות דבר כזה יהודי אירופאי .  בגלל הקיום של מדינת ישראל ,  אנשים חושבים שאירופה יכולה להיפרע מן היהודים שלה ,  ואני נלחם ללא הרף בתפיסת העולם הזו  בעיני ,  יש יהודים ישראלים ויש יהודים אירופאים ,  וזה שני דברים ברי-קיימא ושונים לגמרי ".  
" לא נוח להיות יהודי בצרפת .  הסיבה העיקרית לכך היא שהתקבעה בחברה המקומית איזושהי תפיסה אווילית ,  ולפיה היהודים מייצגים את ישראל והמוסלמים את הפלסטינים ,  מה שמייצר חיכוך אלים .  אין בזה שום היגיון כמובן ,  כי הרי מרבית הערבים בצרפת מעולם לא דרכו בפלסטין .  צרפת עצמה לא אנטישמית בשום צורה .  הבעיה היא התושבים הצעירים שמוצאם צפון-אפריקאי .  הם עניים ולא מחונכים ובשל כך מלאי זעם .  הם מחפשים מפלט באסלם הקיצוני ,  ושם הם קוראים ושומעים הסתה נגד יהודים וישראלים ,  ובגלל זה אי אפשר ללמד את השואה בבתי ספר ומסוכן להסתובב ברחובות עם כיפה .  לא בטוח להיות יהודי בפריז ,  אבל עם זאת ,  גם לא בטוח להיות יהודי בתל אביב וגם לא בניו יורק .  אמנם רע לנו פה ,  אבל לא נחזה בקרוב בהגירה המונית של יהודי צרפת .  אנחנו יודעים שאין לנו לאן ללכת ". 
נוסף על ההתמקדות בהתבגרותו של גינסבורג כילד יהודי וכן בפרשיות האהבה שלו ,  הסרט גם מציג בהרחבה את הפרובוקציות הפוליטיות של המוזיקאי  למשל גרסת הרגאיי שלו למרסייז .  בזמנו ,  הסקנדל הזה הפך את גינסבורג לאויב הציבור ,  אבל הפולחן המתמשך ,  הנלהב וההמוני סביבו מוכיח מחדש כמה קצר הזיכרון הציבורי . " הסיבה שהקהל הצרפתי שכח לו את ההתרסות הפוליטיות למיניהן היא שהסטנדרטים השתנו ",  מסביר ספאר . " פעם ,  ביזוי ההמנון הצרפתי היה מוציא אנשים לרחובות ,  אבל היום ממילא רוב הצעירים לא יודעים את המילים של ההמנון .  בכלל ,  אנשים שוכחים כמה גינסבורג היה פוגעני ובאיזו מידה זרם לו רעל בדם .  הקהל זוכר אותו היום כאייקון תרבותי ולא בתור פרובוקטור פוליטי .  אולי זה בגלל שבעבר ,  כל פיפס של מוזיקאי בסדר הגודל של גינסבורג היה מגיע לראש מהדורת החדשות ,  אבל היום איש לא חושב אפילו להתרגש מאף מעשה של שום מוזיקאי .  אמני ההיפ-הופ בצרפת שאבו מגינסבורג השראה מוזיקלית ,  אבל הם יכולים רק לפנטז על ההשפעה הציבורית שלו .  בעידן שאחרי גינסבורג ,  אין כבר אמנים שהם דמויות ציבוריות ".  
" לא בצרפת ,  אבל ליידי גאגא היא מעין יורשת שלו .  היא מזכירה לי אותו בגלל שכמוהו ,  גם היא דמות מוזיקלית מורכבת ,  משוגעת ונוטפת סקס ".  
" אם אעשה ביוגרפיה מוזיקלית נוספת ,  היא תהיה על מוזיקאי הג'אז המנוח ג'נג'ו ריינהרט ,  ובעיקר על התקופה שבה חי בפריז בזמן מלחמת העולם השנייה .  הדמות שלו מסקרנת אותי בעיקר בשל היותו צועני ,  שהרי הצועני הוא בדיוק כמו היהודי :  מישהו שלא היגר לאירופה אלא נולד בה ,  ובכל זאת לא התקבל אליה באמת ותמיד חי בה כזר .  כך או כך ,  בפעם הבאה שאעשה סרט עם דמויות בשר ודם ,  זה לא יהיה על מוזיקאים אלא על ערפדים ".  
" האמת היא שערפדים משכו אותי מאז ילדותי ,  וזאת מפני שהאמנים האירופאים מאז ומעולם השליכו את הפחד שלהם מן היהודים לדמויות של ערפדים ,  כפי שאפשר לראות למשל ב'נוספרטו' ,  הסרט הגרמני האילם שהייתי שמח לעבד מחדש .  בעיני הנוצרים ,  הערפד הוה משל למפלצת היהודית שרוצה לטמא את אירופה ולהשתלט עליה .  בכל הקשור למקומם בחברה ,  היהודים והערפדים הם אחים ". 
לדאבון הלב ,  ספאר לא יוכל ללהק לסרטיו הבאים את לוסי גורדון ,  הדוגמנית-שחקנית הבריטית שמגלמת ב"גינסבורג "  את דמותה של ג'יין בירקין .  גורדון התאבדה מעט לאחר סיום הצילומים ויומיים לפני יום הולדתה ה-29 ,  והסרט מוקדש לזכרה . " לעולם לא אבין למה לוסי עשתה זאת ,  אבל לצעד שלה היה השפעה עצומה על הסרט ",  מודה ספאר . " לא הקדשתי לה אותו כמחווה אלא בגלל שמותה הכתיב את הטון שלו .  הגענו לחדר העריכה שמחים וטובי לב ,  ואז שמענו על מה שקרה ,  והעולם חרב עלינו .  המלנכוליה השתלטה על חומרי הגלם ,  ומה שיצא בסופו של התהליך הוא סרט עצוב  לא כמו החיים של סרז' ,  אלא כמו המוות של לוסי ".  

" גינסבורג השתמש ביהדות בשביל להרגיז ":  ראיון עם במאי  " גינסבורג "
 יוהן ספאר ,  שביים את הסרט המדובר על חייו של סרז' גינסבורג ,  מסביר למה הכל אצלו היה פרובוקציה ,  מדוע האנטישמיות נעצרת בחדר המיטות ואיך כל זה קשור לליידי גאגא .  ראיון

