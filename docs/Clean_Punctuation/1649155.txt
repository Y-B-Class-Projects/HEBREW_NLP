 " הפריצה הבאה של המשק הישראלי :  שילוב הפוטנציאל הערבי "
 בפעם הראשונה מעולם יזמה הממשלה קרן משותפת עם משקיעים פרטיים להשקעה במגזר הערבי ■ במכרז על ניהול הקרן ,  שערך השר לענייני מיעוטים אבישי ברוורמן ,  זכה מנהל קרן ההון סיכון פיטנגו חמי פרס ■ פרס : " לא באתי לתקן עוול היסטורי - אלא לעשות עסקים "
" הצמיחה הגדולה של ישראל בשני העשורים החולפים היתה בזכות העלייה מרוסיה ,  שהגיעה בדיוק בזמן שבו ההיי-טק הישראלי התחיל לפרוץ .  הפריצה הבאה של ישראל בתחום הצמיחה לא תבוא מעלייה ,  אלא משילוב כוחות פנימי - שילוב של הפוטנציאל הערבי בתוכנו "  - כך אומר חמי פרס ,  ממנהלי קרן ההון סיכון פיטנגו ,  שזכתה במכרז על ניהול קרן ממשלתית משותפת עם המגזר הפרטי שתשקיע בעסקים במגזר הערבי . " אני לא עוסק בתיקון עוול היסטורי ,  אלא רק בעסקים ",  אומר פרס . " הקרן ,  אל בוואדר  ( "ניצנים "  בערבית )  יכולה לחזור על ההצלחה ההיסטורית של קרן יוזמה מלפני 17 שנה  ( הקרן הממשלתית שבזכותה פותח ההיי-טק בישראל )  - ולהיות קרן שיוצרת פריצת דרך גם בתודעה וגם בעשייה ".  להצליח היכן שכל האחרים נכשלוהשר לענייני מיעוטים ,  אבישי ברוורמן ,  נתקל בתגובות ספקניות להצעה ליזום - בראשונה בישראל - קרן השקעות משותפת לממשלה ולמגזר הפרטי שתפעל במגזר הערבי . " באגף החשב הכללי אמרו לי שאין סיכוי שהקרן תצליח ,  כי לא יימצאו המשקיעים הפרטיים שיהיו מוכנים להשקיע בה ",  הוא אומר .  כדי למנוע כישלון ,  המכרז שפירסמה המדינה כלל תנאים יוצאי דופן .  המדינה התחייבה להשקיע בקרן 80 מיליון שקל ,  כאשר תנאי הסף היחיד היה שהמשקיע שיזכה בניהול הקרן ישווה את השקעת המדינה - כלומר ,  יגייס ממשקיעים פרטיים סכום דומה של 80 מיליון שקל .  בקרנות המשותפות האחרות שמנהלת הממשלה עם המגזר הפרטי לא עלה מעולם חלקה של המדינה על 25% מהקרן - וגם זאת רק בקרנות שהוקמו בעיצומו של המשבר הפיננסי .  הקרן החדשה גם מציעה למשקיעים כי לאחר שהממשלה תקבל החזר על ההשקעה בתוספת תשואה מינימלית ,  הם יקבלו עדיפות בחלוקת הרווח העודף - וכן עדיפות במקרה של הפסד  ( המדינה לוקחת על עצמה 70% מההפסד )  .  למרות התנאים החריגים ,  שבכל מקרה אחר היו כנראה מעוררים ביקורת חריפה על הסבסוד שמציעה המדינה למגזר הפרטי ,  התחזית של החשב הכללי כמעט התממשה .  המכרז על הקרן עורר עניין רב ,  ו-12 קבוצות של משקיעים ביקשו להשתתף בו - ואולם 11 מהקבוצות לא הצליחו לעמוד בתנאי הסף ,  לאחר שנכשלו בגיוס 80 מיליון שקל להשקעה פרטית בקרן .  רק קבוצה אחת מתוך ה-12 - קרן אל בוואדר - הצליחה לעמוד בתנאי הנדרש ,  לאחר שגייסה 97 מיליון שקל ממשקיעים פרטיים .  הקבוצה ,  שזכתה במכרז ,  מונהגת על ידי אחת מקרנות ההון סיכון המפורסמות בישראל - פיטנגו ,  שבניהולם של פרס ורמי קליש .  לצד פיטנגו חברים בקבוצה שניים מהמשקיעים הבולטים במגזר הערבי בישראל - ג'ימי לוי ,  שמנהל את חברת התוכנה הערבית-יהודית גליל סופטוור ;  וחביב חזאן ,  בכיר לשעבר בחברת הייעוץ מקינזי ויועץ עסקי בקרב האוכלוסייה הערבית .  פרס הוא לא רק אחד ממנהלי ההון סיכון המפורסמים והמצליחים בישראל ,  אלא גם בנו של אדריכל השלום ונשיא המדינה שמעון פרס .  נראה כי שני הדברים חברו יחדיו ועזרו לפרס להצליח במקום שבו כל האחרים נכשלו :  הוא משתמש בכל כישורי השיווק שלו ,  גם כאיש עסקים מנוסה וגם כמי שמאמין בקירוב לבבות ערבי-יהודי ,  כדי להסביר מדוע הוא מאמין בהצלחת הקרן . " כל הכבוד לשר ברוורמן שעורר את ההתעניינות בנושא עם פרסום המכרז על הקרן ",  הוא אומר . " עם זאת ,  למעשה קיבלנו החלטה שאנחנו הולכים על זה בכל מקרה - בין אם נזכה במכרז ובין אם לאו .  ברגע שהתחלנו ללמוד את תחום ההשקעות במגזר הערבי בישראל והבנו את הפוטנציאל העסקי שטמון כאן ,  קיבלנו החלטה שהמכרז הממשלתי הוא רק טריגר - לא הסיבה .  מבחינתנו ,  הקרן היא רק אל בוואדר 1 ,  כי אנחנו כבר מתכננים את הקרנות הבאות .  כמו שפיטנגו מגייסת בכל שלוש שנים הון לקרן חדשה ,  גם הקרן הזאת היא מבחינתנו השקעה חוזרת ארוכת טווח ".   " זה לא קל לגייס משקיעים לקרן כזו ,  שהיא ראשונה מסוגה מעולם ",  מסביר פרס . " פנינו למשקיעים בחו"ל והם ביקשו מאתנו נתונים היסטוריים - כמו יחס הרווח להשקעה  ( מכפיל רווח )  - רק שאין נתון כזה לתת ,  וזה הרתיע רבים .  הסיבה שבגללה הצלחנו בכל זאת לגייס היא ששמנו על כך ,  עם לוי וחזאן ,  את כל משאבי הזמן והמוניטין של פיטנגו - וזה הצליח ".  בסופו של דבר ,  ההון לקרן גויס מכמה אנשי עסקים ישראלים מובילים ,  מאנשי עסקים ערבים ,  מכמה משקיעים מחו"ל וכן מבנקים ומחברות ביטוח ישראליות . " העולם הערבי - הזדמנות עצומה ליצוא"ההכרזה האופטימית של פרס עשויה להפתיע לאור הנתונים לגבי המיעוטים בישראל - ערבים ,  דרוזים וצ'רקסים .  בישראל חיים 1.5 מיליון בני מיעוטים ,  שהם כ-20% מהאוכלוסייה .  עם זאת ,  חלקם בתוצר מסתכם ב-8% בלבד .  שיעור ההשתתפות שלהם בשוק העבודה הוא רק 40% ,  כשבקרב הנשים הערביות השיעור הוא רק 20% .  שליש ממעט הנשים הערביות שהרהיבו עוז ורכשו השכלה אקדמית נשארו מחוסרות עבודה .  ההכנסה למשק בית היא רק 57% מזו של המגזר היהודי ,  ו-50% מהמשפחות מוגדרות כעניות .  ברשות לקידום כלכלי של מגזר המיעוטים במשרד ראש הממשלה מתנחמים בכך שהנתון נמצא במגמת שיפור - לפני שנתיים שיעור העוני היה 54% .  יש הרבה מאוד סיבות לכך שהמיעוטים בישראל מתקשים לקחת נתח שווה בפעילות הכלכלית ,  ובהן השכלה נמוכה ,  תשתיות לקויות וחסמים תרבותיים .  אבל יש ,  כמובן ,  גם סיבה נוספת :  היהודים לא ממש רוצים לשלב את הערבים ,  הדרוזים והצ'רקסים בכלכלה שלהם . " היהודים לא מכירים את הערבים ",  אומר השר ברוורמן . " הם חושבים שהערבים הם ברמה נמוכה או שהם מוסלמים קיצונים ששונאים יהודים .  לא זה ולא זה נכונים .  90% מהם אזרחים נאמנים ,  שעד היום פשוט לא קיבלו את האפשרויות המתאימות .  התרבות בישראל היא של חבר מביא חבר ,  ואת זה לערבים אין סיכוי לפרוץ ולהתחיל להיכנס לעסקים יהודיים ". במגזרים מסוימים ,  כמו המגזר הרפואי ,  זכו רופאים ערבים ליחס שווה - והם מצליחים מאוד .  בענפים אחרים ,  כמו היי-טק ,  אין כל שוויון .  למהנדס ערבי אין כמעט סיכוי להתקבל לעבודה בחברת היי-טק ישראלית - מכיוון שאיש אינו מכיר אותו או ממליץ עליו ,  ובגלל הדעות הקדומות שלפיהן הרמה הטכנולוגית של האוכלוסייה הערבית בישראל היא נמוכה יותר .  ג'ימי לוי מנהל כבר כמה שנים את גליל סופטוור ,  שבה עובדים יחד מהנדסים ערבים ויהודים .  למרות מאמציו ,  הוא אינו מצליח לשבור את המיתוס בדבר רמתם של המהנדסים הערבים .  עם חביב חזאן ופרס הוא דוחה רעיון שמנסה ברוורמן לקדם ,  לפיו במקום להקים בהודו מרכזי פיתוח זולים אבל רחוקים ומסובכים לניהול ,  אפשר להקים מרכזים לא פחות טובים בגליל . " התחרות עכשיו היא מהנדס הודי מול מהנדס ערבי ",  אומר ברוורמן . " הסובסידיה לפריפריה ,  התמיכה של הקרן החדשה והעובדה שהנאמנות של המהנדסים הערביים למקום העבודה גבוהה בהרבה מזו של ההודים או היהודים - כל אלה גורמות לכך ששווה להקים את מרכזי הפיתוח שעה נסיעה מתל אביב ,  ולא שבע שעות טיסה ".  אנשי העסקים דוחים את הטענות של ברוורמן . " אין לנו שום כוונה לחפש תחליף למהנדסים ההודים ",  אומר פרס . " אנחנו לא מחפשים בגליל עבודה זולה - אלא עבודה איכותית .  חברות שפיטנגו השקיעה בהן משתמשות בצוותי פיתוח של גליל סופטוור ,  ומקבלות שם עבודה מצוינת ונוחה מאוד .  זה חוסך להן את כל המאמץ של גיוס צוותי הפיתוח בעצמן .  פיטנגו מתמחה בכל מה שיש בו מוח והמצאה ,  עם פוטנציאל צמיחה גבוה ויזמים מוכשרים - וכל זה קיים באוכלוסייה הערבית .  מבחינתנו ,  יש שם פוטנציאל צמיחה בלתי ממוצה ".  פרס טוען שהוא כבר יודע על מה הוא מדבר - משמע ,  הקבוצה כבר זיהתה השקעות פוטנציאליות : " לוי מסתובב כבר כמה שנים בקרב הערבים ,  כי הקים את גליל סופטוור ,  וגם חביב מכיר היטב את הכלכלה הערבית - ויש לנו כבר כמה רעיונות להשקעה ".  באילו תחומים ?   " אינטרנט ,  סלולר ,  מדעי החיים ואנרגיה ".  אלה בדיוק כל התחומים שישראל מתמחה בהם . " נכון ,  ולמה זה צריך להפתיע ?  אין הבדל בין ההתמחויות של ערביי ישראל לאלה של היהודים ".  למעשה ,  הפוטנציאל העסקי שפרס צופה לקרן החדשה חורג הרבה מעבר לגבולותיה של מדינת ישראל .  פרס מספר על שתי חברות היי-טק ,  שתיהן חלק מתיק ההשקעות של קרן ההון סיכון פיטנגו ,  שיש להן פעילות משמעותית בערב הסעודית ובאיראן . " בביזנס אין חסמים ",  הוא אומר , " ויש בעולם הערבי הזדמנות עצומה - הם צמאים במיוחד לאינטרנט ,  לסלולר ולשירותי בריאות .  קרן כמו פיטנגו משקיעה בחברות ישראליות מתוך הסתכלות על יצוא בלבד ,  כי השוק הישראלי קטן מדי .  אנחנו אכן מייצאים לכל העולם - ודווקא לא לשוק הערבי הסמוך לנו ,  על 400 מיליון הצרכנים שבו .  לכן ,  אנחנו מאמינים שפוטנציאל ההצלחה העסקית של אל בוואדר עשוי לפתוח בפנינו את השוק הערבי ,  וכך להוות יתרון חשוב גם לחברות של פיטנגו ".   " אם רוצים צמיחה - חייבים להשקיע בערבים"הקרן המשותפת להשקעה במגזר הערבי היא תוצר של עבודה של שנתיים ,  שאותה הוביל איימן סייף ,  ראש הרשות לקידום הכלכלי של מגזר המיעוטים במשרד ראש הממשלה ,  יחד עם החשב הכללי במשרד אוצר ,  מנכ"ל משרד ראש הממשלה והמשרד לענייני מיעוטים .  השר לענייני מיעוטים ,  אבישי ברוורמן ,  מדבר על הקרן במונחים של תיקון עוול היסטורי שיהודים עשו לערבים ,  ורואה בה את הסיכוי הגדול של ישראל . " תיקון עוול היסטורי שנעשה לאזרחים הערבים יהיה איתות חשוב מאוד לעולם הערבי ",  אומר ברוורמן . " אין ספק שהדרך שבה ישראל מתייחסת לאזרחיה הערבים משפיעה על התדמית שלה בעולם הערבי - עסקית ומדינית גם יחד . " אם ישראל רוצה צמיחה בת-קיימא ,  צריך להשקיע בערבים .  לא תהיה שוב עלייה גדולה מרוסיה ,  והצמיחה העתידית של ישראל תלויה בשילוב של החרדים והערבים בחברה .  עכשיו צריך להיאבק על להקים דברים ,  להראות סיפורי הצלחה ,  לשנות תדמית ,  להביא לכך שחברות עסקיות יתחילו לשכור עובדים ערבים .  אנחנו לא מחפשים אפליה מתקנת ,  אלא פשוט לתת צ'אנס לעובדים מצוינים .  שוויון שותפות הוא לא רק צודק ,  אלא גם מצוין לכלכלה .  ראש הממשלה האחרון שפעל בנושא היה רבין ,  והפרדוקס ההיסטורי הוא שבנימין נתניהו הוא זה שצריך להפוך עכשיו לממשיך דרכו של רבין ".  קרן אל בוואדר מתכוונת להשקיע במגוון חברות במגזר המיעוטים - גם חברות צעירות וגם חברות מפותחות יותר ,  גם חברות טכנולוגיה וגם חברות תעשייה . " אנחנו נחפש טכנולוגיה מעניינת או ידע מיוחד שיש לחברה התעשייתית - שיאפשר לה להתפתח ",  אומר פרס .  ההערכה היא כי הקרן תשקיע את 185 מיליון השקלים שגייסה בתיק של 20-30 חברות .  ההשקעה תתבצע במשך חמש שנים ,  וההבשלה של הקרן תהיה בתוך עשר שנים .  למעשה ,  הבעיה העיקרית של הקרן תהיה כנראה למצוא מספיק חברות להשקיע בהן - לאור המודעות העסקית הנמוכה במגזר הערבי ,  לרבות מודעות נמוכה לקיומה של הקרן החדשה . " כשבחנו את החסמים העסקיים במגזר המיעוטים גילינו שיש בעיה קשה של גיוס כספים להשקעות ",  אומר סייף . " מתברר שהבנקים הישראליים ממעטים לפעול במגזר - ועיקר הפעילות שלהם במגזר היא קמעונית .  כשעסק ערבי רוצה אשראי שולחים אותו לסניפים הראשיים של המחוז - ושם כבר אף אחד לא מכיר אותו או את המגזר ".  בעיה קשה נוספת קיימת בתחומי השקיפות והעמדת הביטחונות .  במגזר הערבי יש בעיה קשה של רישום קרקעות ,  ומאחר שחלק גדול מהקרקעות לא רשומות בטאבו ,  אי אפשר להעמיד אותן כבטוחות .  בנוסף ,  הבנקים טוענים כי הסחירות של הקרקעות בכפרים הערביים היא נמוכה ,  ולכן גם כשיש רישום מסודר - הערכות השמאי של הקרקעות הן נמוכות מאוד . " בגלל חסם ההון החלטנו להקים גוף השקעות שישקיע בעסקים ערביים ויאפשר להם להתגבר על מחסום ההון ",  מסביר סייף . " זאת גם הסיבה שבגללה המדינה הסכימה להעמיד 50% מכספי הקרן - ברור שיש כאן חסם קשה מאוד שחייבים לפרוץ אותו ".  במקביל ,  ברוורמן ושר האוצר יובל שטייניץ עובדים על תוכנית להגדלת ערבויות מדינה למגזר המיעוטים - כדי להקל על עסקים לגייס אשראי בערבות מדינה .  עם זאת ,  המגבלה העיקרית שסייף מזהה בהתפתחות העסקית במגזר המיעוטים אינה קשורה להון ,  אלא להזדמנויות ולידע . " זה לא רק הכסף ",  הוא אומר . " היתרון שהקרן מביאה עמה הוא קודם כל הידע - כי עסקים במגזר המיעוטים מתנהלים באופן חובבני .  עכשיו תהיה להם הזדמנות לקבל ליווי מגופים עסקיים מובילים .  לכן כל כך חיכינו לקרן הזאת ,  לכן הצלחת מכרז הקרן נותנת לנו תנופה אדירה בתוך הממשלה להביא רעיונות נוספים להשקעה במגזר הערבי ,  ולכן חשובה כל כך הבעת האמון של המגזר העסקי בהשקעות במגזר המיעוטים ".  

" הפריצה הבאה של המשק הישראלי :  שילוב הפוטנציאל הערבי "
 בפעם הראשונה מעולם יזמה הממשלה קרן משותפת עם משקיעים פרטיים להשקעה במגזר הערבי ■ במכרז על ניהול הקרן ,  שערך השר לענייני מיעוטים אבישי ברוורמן ,  זכה מנהל קרן ההון סיכון פיטנגו חמי פרס ■ פרס : " לא באתי לתקן עוול היסטורי - אלא לעשות עסקים "
 
