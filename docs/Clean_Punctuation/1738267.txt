0:0 בין אשקלון לבני יהודה .  קשטן : " השעה לא אנושית "
 אשקלון שוב אירחה בצהריים בשל היעדר תאורה וסיימה ב-0:0 מול בני יהודה חסרת המזל .  עזורי : " המטרה שלנו היא לשרוד "
 עבודות התקנת התאורה באצטדיון העירוני באשקלון טרם הושלמו ,  ומי שממשיך לשלם את המחיר הוא הקהל המקומי .  היום  ( שבת )  אירחה הפועל אשקלון את בני יהודה בשעה בלתי אפשרית למשחק כדורגל  ( 14:30 )  והיכולת הירודה של שתי הקבוצות סיפקה ל-1,500 הצופים האמיצים שנכחו במגרש 90 דקות די משעממות ו-0:0 מאכזב .  אשקלון אמנם שמרה על מאזן ביתי נקי מהפסדים ,  אבל לטובתה ולרווחת אוהדיה כדאי לה לטפל כמה שיותר מהר בנושא התאורה באצטדיון .
 אחרי שני הפסדים לחיפאיות ,  דרור קשטן קיווה ששחקניו יעניקו לו שלוש נקודות כמתנה ליום הולדתו ה-66 שנחגג אתמול .  בני יהודה ,  למרות היעדרותם של פיני בלילי האבל על מות אמו ואיבן גארידו ועמרי אפק הפצועים ,  הייתה עדיפה בחלק הראשון של המשחק .  שלו מנשה היה האיש המרכזי בהתקפת הכתומים ,  כשבחן ראשון את השוער סטיבן אהורלו ולאחר מכן הרים כדור חופשי אותו נגח אביב חדד למשקוף בדקה ה-12 .
 הפועל אשקלון ,  שבסך הכל יכולה להיות מעודדת מפתיחת העונה שלה וצבירת שמונה נקודות עד כה ,  נכנסה לעניינים בזכות המצבים הנייחים של ערן לוי ,  שאחד מהם אף גרם לפציעתו והחלפתו של עוז ראלי האורח בדקה ה-35 .  ראלי פונה מהמגרש וייבדק בהמשך הערב בבית החולים .
 המשחק התאזן ככל שנקפו הדקות ,  אבל בני יהודה המשיכה להיות מסוכנת יותר ושוב נעצרה במסגרת שערו של אהורלו עם נגיחה של מנשה לקורה בדקה ה-47 .  איליה יברויאן המשיך את הריבאונד פנימה ,  אך השער נפסל בצדק בטענת נבדל .  בני יהודה ממשיכה את פתיחת העונה המגומגמת שלה ,  כשהיא עם חמש נקודות ושלושה שערי זכות בלבד .  אשקלון אוספת עוד נקודה והיא עדיין ללא הפסד בית .
" כמובן שלא רצינו לשחק על תיקו ,  אבל שוכחים שהפועל אשקלון רק עלתה ליגה והיום שיחקנו נגד אחת הקבוצות הטובות בארץ ",  סיפר מאמן המארחת ,  גיא עזורי בסיום . " במצב העניינים שנוצר במגרש אני לא מאוכזב מהנקודה .  הכנסתי את באשירו במטרה להכניס קצת יותר מחץ ולנצח .  הקבוצה שלנו מתקדמת ומשתפרת ולגבי המטרות שלנו הם נשארו - רק לשרוד בליגה ".  
" שיחקנו בחום של 40 מעלות ,  ועוד 70-80 אחוזי לחות .  אני חושב שעד שלא יקרה אסון בשעה כזו אנשים לא יתעוררו ,  זה לא אנושי ,  זה לא ספורטיבי ולכן ככה נראה המשחק ",  טען בסיום מאמן בני יהודה ,  דרור קשטן . " היינו טובים יותר וגם הגענו ליותר הזדמנויות ,  אבל אני לא יכול לדרוש יותר מהשחקנים שלי בתנאים האלה .  היו לנו מספר החמצות וחבל .  אין ספק שמבחינת כדורגל עדיף ,  רצוי ונכון לשחק בשבע בערב ,  אבל אלו האילוצים .  שעת המשחק הפריעה לשתי הקבוצות לשחק את הכדורגל הרגיל שלהן ". 
דקה 6 :  מנשה פילס דרכו בין שחקני ההגנה של אשקלון ובעט מזווית אלכסונית כדור אותו עצר השוער אהורלו .
 דקה 12 :  מנשה הגביה כדור חופשי וחדד נגח למשקוף שערה של אשקלון .  בני יהודה מתקרבת .
 דקה 22 :  ערן לוי שלח כדור חופשי מסוכן מ-25 מטרים ,  איינוגבה הדף לקרן .
 דקה 35 :  ראלי נפגע פעמיים בראשו וקשטן החליט שלא לסכנו והכניס במקומו את עזוז לעמדת המגן הימני .
 דקה 43 :  ערן לוי ניסה לשחזר את השער שכבש מול הפועל רמת גן מנקודת הקרן ,  אך הפעם החטיא במעט את המסגרת .
 דקה 47 :  גלבאן העביר כדור מצוין מצד שמאל ומנשה נגח לקורה .  יברויאן הצליח לכבוש מהריבאונד ,  אך השער שלו נפסל בצדק בטענת נבדל .
 דקה 54 :  יברויאן קיבל כדור מגלבאן והשתחרר מהשומר שלו ,  אבל מול אהורלו בעט מעל השער .
 דקה 70 :  מנטשאשווילי בעט חזק מחוץ לרחבה ,  אך הכדור שלו חמק סנטימטרים מהקורה .
 דקה 90 :  גאוו עצר כדור על החזה ובעט לעבר השער ,  איינוגבה שוב היה במקום והדף לקרן .
 הרכב הפועל אשקלון :  סטיבן אהורלו ,  קובי מוסא  ( עוסמן בשירו ,  57 )  ,  יניב אלול ,  דרקו לובריץ' ,  אדיר טובול ,  רביד גזל ,  זוראב מנטשאשווילי  ( שי פטלק ,  88 )  ,  אמייה טגה ,  מחמוד עבאס  ( מג'ד יונס ,  77 )  ,  ערן לוי ,  אריק גאוו .
 הרכב בני יהודה :  דלה איינוגבה ,  עוז ראלי  ( איציק עזוז ,  35 )  ,  דין מורי ,  אביב חדד ,  כפיר אדרי ,  קסטוטיס איבשקביצ'יוס ,  חסן אבו זייד ,  לירוי צעירי  ( אסי בלדוט ,  57 )  ,  שלו מנשה ,  פדרו גלבאן ,  איליה יברויאן  ( משה ביטון ,  70 )  .
 
0:0 בין אשקלון לבני יהודה .  קשטן : " השעה לא אנושית "
 אשקלון שוב אירחה בצהריים בשל היעדר תאורה וסיימה ב-0:0 מול בני יהודה חסרת המזל .  עזורי : " המטרה שלנו היא לשרוד "
 
