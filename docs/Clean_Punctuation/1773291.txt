אנגליה :  ווסטהאם ואברטון נפרדו ב-1:1
הפטישים חיפשו ניצחון שני רצוף ,  אך השיגו נקודה בתום משחק חלש .  עצמי של היברט  ( 16 )  העלה אותם ליתרון ,  קולמן איזן  ( 42 ) 
אם בווסטהאם חלמו שהניצחון 1:3 על פולהאם ביום ראשון יוציא אותם לדרך חדשה והם יצליחו להשיג מספר ניצחונות ברציפות ,  אז הערב  ( שלישי )  הם התבדו .  ווסטהאם אמנם לא הפסידה ,  אך סיימה בתיקו 1:1 ביתי מול אברטון במסגרת המחזור ה-20 בפרמיירליג במשחק ש"בינוני "  תהיה הגדרה שתחמיא לו במיוחד .  הפטישים נותרו במקום ה-19 והלפני אחרון עם 17 נקודות ב-20 משחקים ,  בעוד שחקניו של דייויד מויס עלו מהמקום ה-14 ל-13 בליגה .  לגרנט ושחקניו נותרו עוד שני משחקים בחג המולד ,  מול וולבס בבית וניוקאסל בחוץ ,  והם יהיו חייבים להוציא מהם לפחות עוד ארבע נקודות על מנת לנשום קצת אוויר בתחתית .
 קשה לומר באופן ודאי אם זו העייפות או הסגל הקצר ,  אך ווסטהאם נראתה רע ורק הלכה ודעכה ככל שהמשחק התקדם .  הפטישים הפקירו את מרכז השדה לשליטה בלעדית של הכחולים מליברפול ופשוט שיחקה על כדורים ארוכים וסתמיים קדימה .  הבעיה הכי קשה של גרנט נגרמה בעקבות הפציעה של הריטה אילונגה ,  שתופקד כמגן שמאלי .  ג'ונתן ספקטור נכנס במקומו והיה אשם בשער שספגו הפטישים ,  מה שגרם לו לאבד ביטחון ולאברטון לשחק כמעט רק דרך הצד שלו .  המנג'ר הישראלי בחר להשאיר על הספסל את קרלטון קול ,  שהיה נפלא וכבש צמד בקרייבן קוטג' מול פולהאם ,  ואיבד בכך הרבה מן החדות והמהירות שהייתה להתקפה של הקבוצה .  למתעניינים ,  טל בן חיים נותר מחוץ לסגל של ווסטהאם .
 אברטון הצליחה להניע את הכדור כמעט באין מפריע ,  אך חסרה בעצמה שחקן יצירתי שייזום ויעשה את ההבדל בין שתי הקבוצות .  בסך הכל רוברט גרין ,  שוער ווסטהאם ,  נותר מחוסר תעסוקה במשך רוב שלבי המשחק .  אברטון ,  שרק לפני שמונה ימים הצליחה להדהים ולנצח את מנצ'סטר סיטי בחוץ ,  לא נראתה בכלל כמו אותה הקבוצה כששחקניה הבולטים ,  מיקל ארטטה ,  טים קייהיל ומרואן פלאיני כמעט ולא באו לידי ביטוי .  תיקו 10 לכחולים מליברפול העונה .
 דקה 6 :  קולמן ניצל טעות בהגנת ווסטהאם והכניס מסירה לדיסטן ,  שנותר לבד מול גרין אך בעט חלש והחוצה .
 דקה 16 :  גול !  קרן של פארקר הגיעה לתוך ערבוביה בהגנה של אברטון .  הכדור הורחק מההגנה עד קובאץ' ,  שבעט ,  היברט שינה את הכיוון והכדור חדר פנימה .  0:1 לווסטהאם בניגוד למהלכי המשחק .
 דקה 20 :  אובינה ביצע תרגיל יפה ,  עבר בקלות את ארטטה ובעט חזק לעמוד החיצוני .
 דקה 42 :  גול !  ארטטה הכניס מסירת עומק לקייהיל ,  שהגביה לרחבה ,  קולמן הגיע מאחור ,  לא מכוסה ,  נותר לבד מול גרין ודחק פנימה שער כמעט זהה לשערו של פיקיון מול פולהאם .  1:1 מוצדק בין ווסטהאם לאברטון .
 דקה 45 :  שוב שיתוף פעולה בין קייהיל לקולמן הסתיים כשהאחרון עבר מאגף שמאל לאמצע ושיחרר בעיטה החוצה .
 דקה 51 :  רודוול העביר מסירה לפינאר ,  שניער את השומר שלו ושיחרר בעיטה מסובבת לפינה הרחוקה אך מעל השער .
 דקה 70 :  אובינה שלח קדימה את סירס ,  שיישר לקול ,  אך החלוץ האנגלי בעט החוצה .  מתפרצת מסוכנת של ווסטהאם .  
דקה 80 :  פינאר יישר את הכדור לקייהיל ,  שבעט לא טוב ישר לידיו של גרין .
 דקה 82 :  קרן של אברטון הגיעה לראשו של פלאיני ,  שנגח חזק ,  אך גרין רשם הצלה מצוינת .
 הרכב ווסטהאם :  רוברט גרין ,  מאתיו אפסון ,  הריטה אילונגה  ( ג'ונתן ספקטור ,  34 )  ,  ג'יימס תומקינס ,  לואיס בואה מורטה ,  רדוסלאב קובאץ' ,  ג'וליאן פובר ,  סקוט פארקר ,  פרדריק פיקיון  ( קרלטון קול ,  56 )  ,  פרדי סירס ,  ויקטור אובינה  ( זאבון היינס ,  86 )  .
 הרכב אברטון :  טים הווארד ,  סילבן דיסטן ,  טוני היברט ,  לייטון ביינס ,  שיימוס קולמן ,  פיל נוויל ,  מיקל ארטטה  ( דיניאר ביליאלטדינוב ,  90 )  ,  סטיבן פינאר  ( ג'רמיין בקפורד ,  90 )  ,  מרואן פלאיני ,  ג'ק רודוול  ( איגביני יעקובו ,  62 )  ,  טים קייהיל .
 
אנגליה :  ווסטהאם ואברטון נפרדו ב-1:1
הפטישים חיפשו ניצחון שני רצוף ,  אך השיגו נקודה בתום משחק חלש .  עצמי של היברט  ( 16 )  העלה אותם ליתרון ,  קולמן איזן  ( 42 ) 

