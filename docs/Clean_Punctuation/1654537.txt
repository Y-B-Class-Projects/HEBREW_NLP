איזון ראוי :  לא למהר לפרסם
חל איסור על פרסום שמותיהם של חשודים באמצעי התקשורת מעלה תמיד את הוויכוח הציבורי בנוגע להתנגשות חזיתית בין שני ערכים מקובלים בשיטתנו הדמוקרטית :  חופש העיתונות וזכות הציבור לדעת לעומת זכותו של הפרט לשמו הטוב .  אולם הצעת החוק החדשה ,  שתאסור פרסום שמו של חשוד שטרם הוגש נגדו כתב אישום במשך 48 שעות מהמועד שבו הודיעו לו על קיום חקירה נגדו ,  בהחלט מצליחה לאזן בין שני ערכים חשובים אלה ולהציע את הפתרון הנאות .
 ראשית ,  יש לציין כי פרסום או אי פרסום שמו של חשוד הוא תמיד בסמכות בית המשפט .  הבעיה נעוצה בכך שבמקרים רבים מפורסם שמו של חשוד לעיתים תוך כדי הבלטה תקשורתית מתוזמנת עד כדי בחילה .  
במקרים רבים המשטרה מזדרזת באופן מכוון לפרסם את שמותיהם של חשודים כדי לקדם את הליכי החקירה ,  ולעודד אנשים נוספים אשר יש להם מידע בנושא החקירה לנדבו למשטרה ,  ולפעמים גם כדי להפגין פעילות חקירתית נמרצת שלא תמיד הוכחה כמוצדקת .
 הפגיעה באדם שנחשד בפלילים ,  בעוד הוא לא ביצע את המעשה המיוחס לו ,  היא פגיעה חמורה מאוד ,  הפוגעת קשות בזכותו הבסיסית של האזרח .  לכן נכון לאפשר לבית המשפט לאסור פרסום שמו של חשוד על פי שיקול דעתו ,  תוך הבאה בחשבון של כל האינטרסים החיוניים .  
מערכת בתי המשפט ,  ולא התקשורת ,  היא היחידה היכולה להעריך אם אכן פרסום שמו של חשוד מוצדק או לא .  הרי כל אדם הוא בחזקת זכאי כל עוד לא הורשע בדין .  
אשר על כן ,  יש לאפשר לחשוד תקופת זמן סבירה שבמהלכה יוכל לפנות לבית המשפט קודם ששמו מפורסם בכלי התקשורת .  יש להדגיש כי לפי אותו קנה מידה של בחינת הדברים ,  גם על פי ההצעה החדשה יוכל בית המשפט גם להתיר את פרסום שמו של חשוד בתוך 48 שעות .  זאת ,  אם הוא סבור כי הפרסום אכן נחוץ משיקולים של האינטרס הציבורי .  
מתי יש אינטרס ציבורי בפרסום ?  כאשר חרושת השמועות בגין החשדות המיוחסים לאדם ספציפי עשויה לסייע לגלות אנשים שעד אז לא היו חשודים ,  או מקרים שבהם פרסום שמות החשודים נחוץ כדי להגן על החלשים בחברה ,  כמו למשל בכל הנוגע לפדופילים .
 כך שכפי שאנו רואים ,  זכויות היסוד של הפרט - גם במדינה דמוקרטית - לעולם אינן מוחלטות ,  אולם דווקא משום כך בכל מקרה שבו האינטרס הציבורי גורע מזכויות היסוד של הפרט ,  צריך הדבר להיעשות בזהירות רבה ורק לאחר שהוכח כי אכן קיים צורך לעשות זאת .
 בסיכומו של דבר ,  ומכל הסיבות שמניתי ,  הצעת החוק לאיסור פרסום שמותיהם של חשודים יוצרת ,  לדעתי ,  את האיזון הנכון בין שמירה על זכויות היסוד של הפרט לבין ההתייחסות למקרים חריגים שבהם האינטרס הציבורי מחייב פרסום שמותיהם של חשודים .  
מן הראוי שהצעת חוק זו תהפוך לחוק בישראל .
 הכותב כיהן בעבר כיו"ר ועדת החוקה ,  חוק ומשפט 

איזון ראוי :  לא למהר לפרסם
nan
