על הגריד :  עדכונים ממסלולי המירוצים
פורמולה 1 :  שומאכר מת מרעב ;  WRC :  להירבונן כואב הגב ;  מוטו GP :  למברטה חוזרת עכשיו ;  DTM :  סין נכנסת לתמונת המצב
פרארי חשפה אמש  ( חמישי )  במטה החברה במארנלו את מכונית הפורמולה 1 שלה לעונת 2010 ,  הזוכה לשם הנומרי F10 .  לעומת מרצדס שחשפה השבוע את מכונית העונה שעברה עטופה בצבעי העונה הנוכחית ,  אצל פרארי מדובר בכלה עצמה עליה התחילה לעבוד מוקדם מהצפוי בעקבות כשלונות 2009  ( נצחון אחד בלבד )  .
 בפרארי לא ירצו לראות עונה נוספת כמו זאת שהייתה ,  ועל כן תולים תקוות רבות ב-F10 .  לדברי בכירים בקבוצה ,  נעשו שינויים רבים לעומת המכונית של הקודמת על מנת להציג חבילה אווירודינמית משובחת כולל דיפיוזר כפול ,  מלווים בשיפור בכל ההיבטים .  שיפורים נוספים שמקווים בקבוצה להמשיך ולפתח יחד עם ספקית הדלק 'של' נוגעים בצריכת הדלק ,  היות והעונה אסור יהיה לתדלק במהלך המירוץ .  ככל שצריכת הדלק תהיה נמוכה יותר ,  כך ניתן יהיה לשמור על משקל נמוך יותר של המכונית .
 לצערה של פרארי ,  היא נאלצה לסיים מוקדם מהצפוי את השקת המכונית בגלל תנאי מזג האוויר ששררו במסלול פיוראנו הסמוך .  נקווה בשבילה שהעונה לא תסתיים אף היא מוקדם מהצפוי ,  כפי שהיה בעונה האחרונה .
 הוא ציין את יום הולדתו ה-41 מוקדם יותר החודש ,  והוא הנהג המבוגר ביותר שיעמוד על הגריד ב-14 למרץ .  זה לא מפריע למיכאל שומאכר להיות רעב כמו נהג צעיר זב חוטם ,  שחייב להרשים את כל העולם ובעיקר את האגו הפרטי .  עם שבע אליפויות עולם בכיס ועם שלוש עונות לפניו  ( אחרי שלוש שנות שבתון )  ,  הגרמני אומר שמבחינתו הכל עוד פתוח .
" זה לא אומר שזה צריך להסתיים אחרי שלוש שנים ",  כך אומר שומי בראיון ל'בילד' הגרמני בהתייחסו לקריירה המחודשת שפתח . " מרצדס מאמינה בי ונותנת לי סיכוי ",  הוא ממשיך ואומר ונראה כי הוא בהחלט מרוצה מהסיטואציה בה הוא נמצא כשמטרתו היא להמשיך גם אחרי 2012 .  השבוע חשפה הקבוצה את נהגיה ואת עיצוב המכונית החדשה ,  ורמז למה שמצפה לנו משומי נקבל ביום שני הקרוב ,  עת הוא יעלה על המסלול למבחן הראשון .  
בכל הסיפור הזה ,  מעניין יהיה לראות את ביצועיו של שומי לעומת בן קבוצתו הצעיר ניקו רוזברג .  במרצדס בונים על רוזברג ,  מתוך תקווה שיביא להם אליפות בעתיד ועוד כמה בהמשך .  אולם ,  ידוע הוא כי שומאכר לא יסכים להיות מספר 2 ,  גם לא כעת כשהוא בוגר ויציב .  מנהל הקבוצה רוס בראון רואה בחיבור יתרון ,  היות ולדעתו שומאכר יצליח לחדד את נהיגתו של רוזברג . " הם עובדים מצויין ביחד ואני רואה כיצד מיכאל עוזר לניקו לפתח את הקריירה ",  אומר בראון בראיון לאתר הרשמי של הסבב .  אז מתי הוא יהיה אלוף ?  לדבריו ,  ביום ששומאכר יפרוש .  כן ,  רוזברג יסכים לחכות שלוש שונים אם לא יותר .
 בעלי העניין בסבב ממשיכים להציע אלמנטים שונים לשיפור השואו לקהל .  'אוטוספורט' חושף כי הקבוצות הסכימו לתקנה חדשה שתחייב את עשרת הנהגים הראשונים על הגריד לעלות למירוץ עם הצמיגים בהם השתמשו במקצה הדירוג במסגרת Q3 .  זאת ,  יחד עם התקנה האוסרת תדלוק ,  אמורים ליצור עניין היות וישפיעו על הטקטיקות של כל נהג .
 שינוי נוסף שהוצע הוא לשיטת הניקוד שמזה שנתיים זוכה ללא מעט רעיונות .  ההצעה החדשה שתנסה לשפר את השיטה שכבר הוצעה ,  תעניק 25 נקודות למנצח ,  18 לסגנו ובהמשך - 15 ,  12 ,  10 ,  8 ,  6 ,  4 ,  2 ,  1 .  שיטה זו מעניקה יותר נקודות למנצח ,  מה שיגרום לדעת המציעים למאבקים רבים יותר על המקום הראשון .  שתי ההצעות דרושות את אישור התאחדות ה-FIA ,  אולם לא נראה כי צפוייה התנגדות .  בכל זאת ,  הם מתים שהפורמולה 1 תחזיר את האקשן שהיה לפני שנים .
 מסלולי הפורמולה 1 בעולם נרתמים גם הם למאבק למען השואו .  באין עקיפות במצב הקיים ,  שינויים בתוואי המסלול יכולים רק לעשות טוב .  כך למשל ,  מירוץ פתיחת העונה יביא את הנהגים לתוואי חדש במסלול סאקיר שבבחריין ,  שיוסיף עוד חמש פניות וסך של 900 מטר לכל הקפה  ( 6.3 ק"מ סך הכל )  .
 מסלול נוסף שיזכה לשינוי מאותה הסיבה הוא סילברסטון ,  עם תוספת שתכונה 'ארנה' ויועדה במקור למוטו GP .  מנהלי המסלול מציינים כי אנשי הפורמולה 1 התרשמו לטובה מהתוספת ,  וסביר כי יאשרו את התוואי המשופר שאורכו יעמוד על 5.6 ק"מ .  
גם במסלול הרחובות של סינגפור יערכו שינויים מאותן הסיבות ,  אולם אלה יבוצעו רק עבור עונת 2011 .  מעניין איזה מסלול יהיה הראשון לאמץ את המודל האמריקני ,  זה שלא כולל פניות ימינה .
 USF1 :  אחרי חודשים של אי בהירות ,  אישרה השבוע הקבוצה באופן סופי כי חוזה מריה לופז בן ה- 26 ינהג בשורותיה .  לידיעת ממשלת ישראל ,  לופז נתמך על ידי ממשלת ארגנטינה ונשיאת המדינה כריסטינה פרננדז דה קרישנר נכחה בעת החתמתו .  נהג נוסף לקבוצה טרם אושר ,  אולם מי שעלה כאופציה הוא ויטלי פטרוב שחשף השבוע כי הוא מביא עימו חסויות בסך 15 מיליון יורו .
 רנו :  פטרוב נמצא גם על הכוונת של רנו ואם להאמין למגזין 'אוטו הבו' הצרפתי ,  הוא יעמוד לצידו של רוברט קוביצה ביום שני עת תיחשף המכונית החדשה בוולנסיה .
 קאמפוס :  הקבוצה השלישית שטרם הכריזה על נהג שני ,  תשמח לקבל את המיליונים של פטרוב .  אולם ,  מי שיותר קרוב הוא אלוף ה-A1GP אדם קארול ,  בעיקר לאחר שבעל הבית של הסבב המקרטע טוני טשיירה נרמז השבוע כרוכש אפשרי של נתח גדול ממניות הקבוצה .
 טורו רוסו :  השבוע אושר סופית כי חיימה אלגוארסוארי ימשיך בקבוצה ב-2010 .  המכונית STR5 ,  תיחשף ב-1 בפברואר בוולנסיה .
 רד בול :  קבוצת האם תחשוף את המכונית RB6 ב-10 בפברואר בחרז .  בינתיים ,  היא מודיעה כי ברנדון הארטלי ודניאל ריקיארדו יהיו בכוננות לשתי הקבוצות ,  למקרה שנהג יפצע או יפוטר .
 סטפן GP :  הקבוצה הווירטואלית שרכשה את שרידי קבוצת טויוטה ,  היא המועמדת המובילה של ברני אקלסטון למקרה ואחת מהקבוצות החדשות לא תהיה מוכנה לעונה  ( רמז ?  קאמפוס )  .  אם זה יקרה ,  יתכן ונראה גם את השומאכר השני על הגריד .
 עונת 2010 של ה-WRC תצא לדרך ב-12 בפברואר בשוודיה ,  ונראה כי כולם מחכים כבר לרמזור הירוק .  מיקו הירבונן  ( פורד )  כבר החל להתכונן עם נצחון בסוף השבוע האחרון בראלי מונטה קרלו של סבב ה-IRC .  הפיני מכוון השנה רק למקום אחד - אליפות ,  וזאת אחרי שנה בה סבל מבעיות גב כפי שחשף השבוע ,  שאף הקפיצו אותו לביקור לא יזום בבית חולים .
 לעזרתו  ( או שלא )  ,  יתייצב בשורות קבוצת המשנה סטובארט-פורד אלוף העולם פעמיים בעבר מרקוס גרונהולם שרוצה שוב לטעום מהשבילים המושלגים של שוודיה .  בקבוצה צופים לו פודיום ,  כאשר המטרה הברורה היא - לקחת נקודות חשובות מאלוף העולם בשש השנים האחרונות סבסטיאן לואב  ( סיטרואן )  .
 מנגד ,  האס בשרוול של סיטרואן הוא קימי רייקונן שמגיע היישר מהפורמולה 1 .  הפיני ינסה לגנוב נקודות יקרות לפורד ולואב מאמין בו . " אין ספק שהוא נהג טוב ",  אומר הצרפתי שמייד מתרץ זאת בגנים הפינים הידועים .  רגע ,  לואב ,  גם הירבונן וגרונהולם פינים .
 בסוף השבוע יתחרו רייקונן ושותפו של לואב דני סורדו ,  ב'ארקטיק ראלי' של לפלנד רכובים על ה-C4 WRC .  מעניין מי מהם יהיה טוב יותר .
 ולנטינו רוסי עשוי לעזוב את סבב המוטו GP לטובת הפורמולה 1 ,  כך חושש דוויד בריבוי מנהל קבוצת ימאהה בה רוכב האיטלקי .  בראיון שנתן ל'גאזטה דלו ספורט' ,  אומר בריביו כי הטסט האחרון שערך אלוף העולם לפני כשבוע בהצלחה רבה ,  עשוי להעיר בו שוב את הרצון להצטרף לסבב היוקרתי . " ולנטינו עשוי לקבל חשק להחליף ספורט ",  כך הוא אומר .
 בתום העונה יסתיים חוזהו של רוסי בימאהה ,  ונראה כי רק הצעה שאי אפשר לסרב לה תשאיר אותו במוטו GP .  עם תשע אליפויות עולם בכל הקטגוריות ,  לא נראה כי יש לו עוד אתגרים פרט לתואר עשירי שאולי יצטרף לרזומה .  מנגד ,  שמועות שמקשרות אותו עם דוקאטי עשויות לשנות את התוכניות היות ומדובר בקבוצה איטלקית .  מצד שני ,  גם פרארי איטלקית והנשיא לוקה די מונטזמולו ישמח לאמץ אותו .  האם זה אומר שמאסה צריך להתחיל לחפש כיסא אחר ? 
השם למברטה מוכר בוודאי רק למי שבינכם שגילו חוצה את החמישים ,  או עשור קודם אם אתם ניזונים משמועות .  בין שנות הארבעים לשנות השבעים השיקה החברה האיטלקית אינספור דגמים החל מטוסטוסים קלים ועד סוג של ריקשות שלושה גלגלים ממונעות ,  שאף זכו להכנס לז'רגון הישראלי דרך מערכוני הגשש  ( "יבואו על למברטה איזה עשרים שלושים שודדים ")  .  כמובן שגם מסלולי המירוצים היו בתמונה כיאה לשכמותה ,  וכך נוסדה סדרת ה'למברטה דאורו'  ( למברטת זהב בעברית )  .
 כ-60 שנה אחרי ששמה התנוסס לאחרונה במסגרת אליפות עולמית ,  עושה למברטה קאמבק למסלולי המירוצים דרך סדרת ה-125 סמ"ק של אליפות העולם .  אחרי שנתיים של פיתוח ,  תציב החברה שני אופנועים על הגריד בעונת 2010 כששמה של הקבוצה הוא 'למברטה רפארטו קורסה' .  עכשיו נמתין ,  אולי גם דיאלים תגיע למסלול .
 סבב הטורינג הגרמני אמנם מבקר במספר מדינות באירופה במהלך העונה ,  אבל הנה תפנית מסעירה בעלילה .  אמש הודיעו מנהלי הסבב כי מירוץ הנעילה של 2010 יערך כנראה בסין הרחוקה שתארח את מכוניות אודי ,  אופל ומרצדס למירוץ ברחובות שנגחאי .  זו הפעם השנייה שהסבב עושה את כל הדרך עד לשם אחרי מירוץ רחובות שנערך ב-2004 שלא במסגרת האליפות .
 גם כאן כמו בהרבה מקרים אחרים ,  ניתנה עדיפות למירוץ רחובות מאשר שימוש במסלול המקומי .  דוגמה לכך יש לנו בפורמולה 1 בוולנסיה ,  או בסבב ה-IRL שב-2010 יתארח לראשונה בברזיל כשגם כאן ,  יהיה זה ברחובות העיר סאו פאולו ולא במסלול אינטרלגוס הסמוך .
 סין תחליף למעשה את צרפת ,  שאחרי ביטול החוזה עם מסלול דיז'ון לא תארח את הסבב בתחומה .  בסה"כ יערכו העונה עשרה מירוצים וכדאי שתכניסו את התאריכים ליומן ,  למקרה שתזדמנו לאזור :
 25/04  הוקנהיים ,  גרמניה23/05  ולנסיה ,  ספרד06/06  לאוסיטז ,  גרמניה04/07  נוריסרינג ,  גרמניה08/08  נורבורגרינג ,  גרמניה22/08  זנדוורט ,  הולנד05/09  ברנדס האץ ,  בריטניה19/09  אושרסלבן ,  גרמניה17/10  הוקנהיים ,  גרמניה31/10  שנגחאי ,  סין

על הגריד :  עדכונים ממסלולי המירוצים
פורמולה 1 :  שומאכר מת מרעב ;  WRC :  להירבונן כואב הגב ;  מוטו GP :  למברטה חוזרת עכשיו ;  DTM :  סין נכנסת לתמונת המצב

