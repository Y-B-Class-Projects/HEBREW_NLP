קידמה ,  מי צריך את זה בכלל ? 
סיכומי הקדנצייה הראשונה של אבי לוזון ערב בחירתו לקדנצייה שנייה ,  הסיטו את האש משאלה קצת יותר חשובה :  למה אין כאן עדיין מנהלת ליגה ולמה ראשי הענף מתקשים להתאחד סביב אינטרס מקצועי-שיווקי שהאיץ התפתחות של ליגות מפגרות כמו שלנו 
" בהנהלה החדשה שעומדת להיבחר יהיו 20 בעלי קבוצות מתוך 29 חברים ובמזכירות יישבו שבעה בעלי קבוצות יחד עם אבי לוזון ושטרן חלובה שהם אנשי כדורגל .  תמו הימים בהם לכדורגל תדמית פוליטית ",  אמר השבוע יו"ר בני יהודה ,  חזי מגן ,  בהתייחסו לבחירות להנהלת ההתאחדות לכדורגל שיתקיימו ביום שני .  כשמנתחים את הדברים של מגן ,  אפשר לקבל תשובה ראשונית לשאלה שהעסיקה לא אחת את בכירי הכדורגל הישראלי :  מדוע ליגת העל לא מנוהלת על ידי מנהלת ליגה ?  גם ההצלחה של מנהלת ליגת הכדורסל והמודלים הוותיקים מהכדורגל האירופי לא שכנעו את ראשי הקבוצות לבצע שינוי מבני .  כפי שמתאר מגן ,  בסיטואציה בה מרבית ראשי קבוצות שתי הליגות הבכירות יושבים בהנהלת ההתאחדות ,  הרי שגוף בדמות מנהלת ליגה הופך למיותר .  
הצורך בהקמת מנהלת ליגה בכדורגל הוא נושא שעמד לדיון פעמים רבות ואף נעשו מספר ניסיונות פרקטיים בנידון בתחילת העשור .  גם המבקרים הגדולים מכירים ביעילותה של מנהלת ,  שתיתן את הכוח לנהל את הליגה בידיהם של בעלי הקבוצות ותפנה את ההתאחדות לעסוק בעניינים ממלכתיים כמו נבחרות ישראל ,  משחקי נוער וילדים והליגות החובבניות הנמוכות .  אלא שלמרות הקונצנזוס ,  בכל פעם שהנושא החל לקרום עור וגידים הוא נתקל בהתנגדות חריפה בעיקר מבעלי קבוצות קטנות ,  שחששו מהגדלת הפערים ,  וכמובן מבעלי תפקידים בכירים בהתאחדות ,  שחששו מפגיעה במעמדם .  אי ההסכמות ,  הסכסוכים הפנימיים ומשחקי הכוח מנעו את הקמתה של המנהלת בעבר .  השאלה היא :  האם השינוי שעשה פלאים בכדורגל האירופי ,  יכול להתקבל ולהצליח גם בכדורגל הישראלי ? 
כשמדברים על מנהלת ליגה ,  הכוונה היא לגוף עסקי שמורכב מבעלי קבוצות ליגת העל ,  שתפקידו לנהל את הליגה העליונה  ( בגרמניה וצרפת ,  לדוגמה ,  גם את הליגה השנייה )  בנפרד מההתאחדות .  הרציונל הוא פשוט  בעלי הקבוצות מקבלים עצמאות לנהל בעצמם מו"מ לגבי מכירת זכויות שידור ,  שיווק ועוד החלטות מנהלתיות כאלה ואחרות ,  שנמצאות כיום תחת אחריותה של ההתאחדות . " על ידי מנהלת ליגה אתה משרת את האינטרסים המקצועיים ,  העסקיים והשיווקיים של הליגה ללא כל פוליטיזציה או אינטרסים .  הקבוצות הן אלה שיודעות מה הכי טוב להן ",  מסביר אבנר קופל ,  יו"ר מנהלת הליגה בכדורסל .  
הצורך הזה קם באירופה בשנות ה-90 עם כניסת הכסף הגדול משידורי הטלוויזיה .  בעלי הקבוצות דרשו לקבל לידיהם את ניהול המו"מ ולא הסכימו להתחלק בעוגה השמנה עם קבוצות מהליגות הנמוכות .  מאז 1991 ,  עברו מרבית הליגות הראשונות באירופה למתכונת של מנהלת ליגה והשינוי הכלכלי ניכר מיד .  בזכות השיווק האגרסיבי ,  הפכה הבונדסליגה הגרמנית לליגה ששוברת שיאי קהל במגרשים .  ביוון ,  לצורך הדוגמה ,  החליטה אולימפיאקוס לוותר על הסכם זכויות השידור שחתמו חברותיה למנהלת וחתמה הסכם משלה שמכניס לה 8.5 מיליון יורו לשנה .  הכסף הגדול הפך את הקבוצות היווניות לכוח עולה במפעלים האירופיים בעשור החולף .  זאת ,  לצד הירידה במעמדן של הקבוצות ההולנדיות והבלגיות ,  שם הליגות מנוהלות על ידי ההתאחדויות .  
מעבר לצורך בהתאמה כלכלית ,  השינוי המבני הציל את הכדורגל באנגליה .  ב-1992 היה הכדורגל האנגלי שקוע בתהום פוסט אסון הילסבורו ודוח הלורד טיילור שבא בעקבותיו .  הקמת הפרמיירליג ,  שהיא גוף שמנותק לחלוטין מההתאחדות האנגלית ומנהל את ענייניו בעצמאות מוחלטת ,  הצילה את אנגליה מהחוליגניזם והאלימות ששררו במגרשים באותה תקופה .  כיום ,  בזכות ההחלטות השיווקיות ,  הפרמיירליג היא מותג נוצץ ומבוקש שזכויות השידור שלו שוות מאות מיליוני ליש"ט .  באיטליה ,  ששקועה בתהום משלה בשל פרשת הקלצ'ופולי ,  החליטו באפריל האחרון על מהלך דומה ובעונה הבאה ,  הסריה A תנתק עצמה כלכלית מהסריה B ותנוהל במתכונת עצמאית בתקווה להחזיר עטרה ליושנה .  
הניסיון המרכזי להקמת מנהלת ליגה בישראל נעשה בתחילת העשור ,  עם כניסתה המשמעותית של הטלוויזיה למשחק .  בתחילה ,  הרעיון נתקל בהתנגדות חריפה של יו"ר ההתאחדות דאז ,  גברי לוי .  יושבי ראש הקבוצות הגדולות שחר ,  הרציקוביץ' ,  תאומים ופניג'ל דחפו ואף שכנעו את לוי לקבל את תפקיד יו"ר המנהלת אחרי התפטרותו מההתאחדות ,  אבל התנגדות הקבוצות הקטנות וקבוצות הליגה הלאומית הפילה את המהלך . " המאבקים הפנימיים הפילו את העניין .  כנראה שהכדורגל הישראלי לא יכול להתאחד למען מטרה גדולה יותר ",  אמר גורם שהיה מעורב בהקמת הגוף . " אני לא הסכמתי למהלך .  לא הצלחנו לגשר על הפערים וניהול הליגות המקצועניות נשאר בידי ההתאחדות ",  הוסיף מגן .
 הכדורגל הישראלי אולי לא נמצא במשבר חריף כמו הכדורגל האיטלקי ,  אך הוא בהחלט זקוק לשינוי תדמית .  העובדות הן שכמות הקהל מתמעטת ,  מרבית המתקנים במצב עלוב ולא ידידותיים למשפחה ,  האלימות במגרשים גוברת והליגה כמעט ולא משווקת בצורה מקצועית . " המודל הרצוי והקלאסי שייצור עניין לציבור הוא אך ורק דרך מנהלת ליגה שמחזיקה אנשי שיווק מקצועיים ובדירקטוריון שלה יושבים בעלי קבוצות ",  קובע קופל ,  שעטף את ליגת העל בכדורסל באריזה אטרקטיבית והפך אותה למוצר מבוקש . " הכדורסל הוא ענף משני ,  אפשר ליצור בדיוק אותה אווירה בכדורגל שהוא פופולארי בהרבה ".  
קופל עובר למתקפה : " כמי שמנהל מרכז ספורט ,  אני אמור שאסור שתהיה למרכזים אחיזה בליגות המקצועניות .  קבוצות ליגת העל היו אוספות פי שניים או שלושה כסף ממה שהן מקבלות היום ,  אבל אין פה חשיבה או ראייה עתידית .  לוזון הגדיל את הליגה ל-16 קבוצות בלי לבדוק אם יש למועדונים כמו רעננה תשתית או יכולת כלכלית .  כתוצאה מהגדלת הליגה ,  הציבור איבד עניין בענף הפופולארי במדינה .  השידורים מועטים והתמלוגים ירדו .  דווקא את הכדורסל הולכים לשדר בערוץ 10 ".  
הקמתה של מנהלת אמורה לשחרר את ההתאחדות למשימות ממלכתיות יותר .  על פניו ,  נראה הגיוני יותר להשאיר את ההתעסקות בנבחרות ובליגות הנמוכות בידי הגוף הציבורי ,  בעוד בעלי הקבוצות ינהלו את הליגה הבכירה ויחלקו את המשאבים ביניהם .  הם אלה שיקבעו לעצמם פרטים גדולים כמכירת זכויות שידור ,  מחירי כרטיסים ואסטרטגיות שיווק  ( למשל ,  מציאת ספונסר ראשי לליגה )  ועד פרטים קטנים כשמות על חולצות . " כרעיון שיווקי וטיפולי ,  אם תהיה מנהלת ליגה ,  ההתאחדות תוכל להתעסק בנבחרות ובאלפי משחקי ילדים וחובבים שמתקיימים מדי שבוע ויהיה לה יותר קל ,  אבל בעבר היו ניסיונות ולא הצלחנו לגשר על הפער בין רצונות הגדולות והקטנות ",  סבור מגן .
 ברמה העקרונית ,  רוב ראשי הקבוצות סבורים שמדובר ברעיון טוב ,  כשהבעיה תתעורר בביצוע .  ניגוד האינטרסים בין הקבוצות הגדולות לקטנות לא מאפשר הגעה לעמק השווה בנוגע לחלוקת הנתחים . " אני בעד הקמת מנהלת ליגה ",  מסביר מוני הראל ,  מראשי הפועל תל אביב . " עתידן הכלכלי של הקבוצות צריך להישאר בידיהן ולא בידי ההתאחדות .  אין שום סיבה שהקבוצות לא יקבלו בשביל עצמן החלטות בנושא זכויות שידור כפי שמקובל בכל ליגה באירופה ".  מגן מסתייג : " הקבוצות העשירות יותר רוצות נתח יותר גדול מהכסף שייאסף לטובת הליגה .  ממילא הפער הכלכלי גדול וברגע שהוא יגדל עוד יותר ,  חוסר העניין ,  שאתם בתקשורת מדברים עליו ,  רק יילך ויעמיק ". 
חוסר היכולת של בעלי הקבוצות להתנתק מהאינטרסים האישיים ולהתאחד סביב מטרה גדולה יותר ,  נותן תשובה חלקית לנושא הדיון .  על מנת להשלים את התמונה ,  יש לבחון את מבנה הנהלת ההתאחדות .  בהנחה ואכן מרבית יושבי הראש ירכיבו את הנהלת ומזכירות ההתאחדות ,  הרי שגוף עסקי בדמות מנהלת ליגה הופך מיותר .  זאת ועוד ,  שינוי מבנה הליגות של לוזון השאיר שתי ליגות מקצועניות בלבד .  העוגה גדלה ויש מי שיאמר שהמהלך נועד לגדוע מחשבות עתידיות בדבר התאגדות .  כעת ,  לוזון משמש מעין יו"ר המנהלת כשיושבי הראש מתפקדים לצידו כחברי הנהלת ההתאחדות .  
בימים של משבר כלכלי ,  לוזון הצליח להכניס סכומים נאים לקבוצות מזכויות שידור ,  אך לא הצליח להרים את תדמיתו השלילית של המוצר שכבר אינו מבוקש בקרב ערוצי הטלוויזיה .  אלא שעל מנת לא לעורר עוינות בין יושבי הראש לבין עצמם ,  נראה כי קיימת הסכמה שבשתיקה לניהול בסגנון 'רובין הוד' שמנחיל לוזון ושמטרתו ליצור שוויוניות יחסית .  האם חברה עסקית כלכלית הייתה מנהלת מו"מ טוב יותר מלוזון ?  האם המודל המקובל בכל אירופה היה הופכת את הכדורגל לידידותי יותר עבור אנשי עסקים שסולדים מהפוליטיזציה שקשורה בניהול על ידי ההתאחדות ?  מגן בטוח שלא : " כבר שנים שהכדורגל לא פוליטי .  האם מנהלת תשנה את פני הכדורגל הישראלי ?  בוודאי שלא ".  
קופל לא מסכים : " אצלנו ,  שמעון מזרחי ,  דני קליין ,  חיים אוחיון ואלדד אקוניס מגיעים לכל ישיבת דירקטוריון ולוקחים בה חלק פעיל .  הסיבה לכך היא שאדם שמשקיע מכספו ומזמנו יש לו אינטרס להשיג כספים ולפתח את הליגה .  מכבי חיפה  ( בכדורגל  ע.מ )  הוא מועדון לתפארת שיכול לתרום לקידום ליגת העל ,  אבל יעקב שחר לא נוטל חלק פעיל בהתאחדות .  אין בכדורגל מנהלת כי היו"ר וסגנו לא רוצים לתת ובגלל שיש אנשים בהתאחדות שמבחינתם להתעסק בתשתיות ,  נוער ,  אקדמיה ונשים אומר פחות פרסום .  זו מחשבה שמולידה רצון לא לתת ". 

קידמה ,  מי צריך את זה בכלל ? 
סיכומי הקדנצייה הראשונה של אבי לוזון ערב בחירתו לקדנצייה שנייה ,  הסיטו את האש משאלה קצת יותר חשובה :  למה אין כאן עדיין מנהלת ליגה ולמה ראשי הענף מתקשים להתאחד סביב אינטרס מקצועי-שיווקי שהאיץ התפתחות של ליגות מפגרות כמו שלנו

