החיים קשים בכפר
האלבום החדש של מידלייק הטקסנית מבכה את גסיסת הטבע ומזכיר את אנגליה הכפרית של ימי הביניים .  זה משעמם כמו שזה נשמע
לפני כמה חודשים הייתי בהרצאה של ד"ר עודד היילברונר ,  היסטוריון של תרבות ,  על מוטיב הכפר ברוק האנגלי .  הוא דיבר על  " הרוח בערבי הנחל "  של קנת גרהם והשפעתו על פינק פלויד ואחרים .  הוא דיבר על ימים סתוויים בכפר האנגלי ועל טקסטים של ג'נסיס .  המוסיקה שהוא השמיע  רוק מתקדם ופולק-רוק בריטי  הייתה שרויה באווירה רומנטית ,  מסתורית וקצת מפחידה של אנגליה הכפרית של סוף המאה ה-19 ותחילת המאה העשרים .  הרוח נשבה מעל נהר העובר בין אחוזות כפריות ,  הטל נצנץ על כרי הדשא וחיות קטנות ופרוותיות הסתתרו ביערות .  אל האווירה הזו בדיוק החזיר אותי  " The Courage of Others ",  האלבום החדש ,  השלישי במספר ,  של Midlake .  שזה מעניין ,  כי מידלייק לא באים מהכפר האנגלי ,  אלא דווקא מדנטון ,  טקסס .
 ההיסטוריה של מידלייק רחוקה מהכפר האנגלי כמרחק ג'יי.אר יואינג מהחיות הפרוותיות הקטנות של קנת גרהם .  הלהקה קמה בסוף שנות התשעים כשחבורת סטודנטים שלמדה ג'ז באוניברסיטת צפון טקסס התאגדה על מנת לנגן ג'ז-Fאנק .  עם הזמן ההרכב שהתגבש סביב מנהיג וסולן הלהקה ,  טים סמית ,  השתנה קצת וכך גם הסגנון .  השתנה מאוד .  עד כדי כך הרבה שהם הוחתמו בלייבל הבריטי Bella Union .  כפי שאפשר להסיק מהעובדה שהלייבל שייך לשניים מחברי הקוקטו טווינז  בלה יוניון לא נוהגים להחתים להקות ג'ז-Fאנק .
 אלבום הבכורה הפסיכדלי של מידלייק ,  Bamnan and Slivercork ,  שחייב חוב לא קטן לרדיוהד וגם למרקורי רב וגראנדדי ,  יצא ב-2004 .  האלבום הבא ,  The Trials of Van Occupanther  שהיה אלבום הפריצה שלהם - נדד לכיוון של רוק רך מהסוונטיז ,  סטייל פליטווד מק .  אבל מה שהבדיל את שני האלבומים הללו מהמוסיקה שממנה הושפעו היה סאונד הסינתיסייזרים שלהם .
 הפעם ויתרו מידלייק על הסינתים לטובת צליל יותר אורגני ואקוסטי .  גם הגיטרה החשמלית פחות בולטת הפעם ,  וצצה רק פה ושם ,  כקונטרה אגרסיבית לשירים העדינים שנשמעים כמו ערבות קרח אינסופיות .  עוד דבר שמידלייק ויתרו עליו הפעם הוא ניצוצות האופטימיות ורגעי ההתעלות שהאירו את אלבומיהם הקודמים .  האווירה העגומה מורגשת כבר מהתבוננות בעטיפת האלבום ,  שמושפעת מסרט הסיקסטיז הרוסי של אנדריי טרקובסקי על צייר האיקונות מהמאה ה-15 ,  הנזיר אנדריי רובלב .  מבחינה אווירתית חוזרים מידלייק הרבה יותר רחוק מסוף המאה ה-19 .  זוהי אנגליה הכפרית של ימי הביניים .  
כאמור ,  הפעם הושפעו מידלייק קצת מרוק מתקדם  ( מהסוג העדין ,  לא הבומבסטי והמתלהם )  ובעיקר מפולק-רוק בריטי .  בכל צליל באלבום שומעים זכר לגדולי הפולק-רוק הבריטי :  ניק דרייק ,  Fairport Convention ו-Pentangle .  צליל של חליל  המזכיר כמובן את חלילו של איאן אנדרסון מג'טרו טאל  מרחף מעל האלבום .  כנהוג בפולק-רוק ,  גם מידלייק עוסקים בטבע ,  או יותר נכון בגסיסת הטבע ,  שלאט לאט נשאר פחות ופחות ממנו .  את הנושא העצוב הזה מבטאים מידלייק במוסיקה עצובה לא פחות .
 אפשר להגיד על המוסיקה ב"The Courage of Others "  הרבה דברים :  היא רצינית ,  קודרת ,  איטית ,  מהורהרת ,  עדינה ,  מינורית ,  חורפית וקרה .  הלחנים מורכבים ,  המלודיות נעימות ,  אבל האלבום בכללותו סובל ממחסור חמור בצבע ואישיות .  קשה להבדיל בין השירים ,  מה שמבטיח שמהר מאוד האווירה המלנכולית מתחילה להעיק .  אם שמעת שיר אחד - שמעת את כולם .  אין הפתעות ,  אין שינויים .  
זה אלבום יפה בדרכו ,  אבל הוא לא בשביל כל אחד  ( בטח שלא בשבילי )  .  צריך סבלנות ,  עצבי ברזל ומשיכה מיוחדת לעונת החורף בשביל לצלוח אותו ,  וכנראה שגם חיבה ספציפית לז'אנר בו הוא פועל .
 
החיים קשים בכפר
האלבום החדש של מידלייק הטקסנית מבכה את גסיסת הטבע ומזכיר את אנגליה הכפרית של ימי הביניים .  זה משעמם כמו שזה נשמע

