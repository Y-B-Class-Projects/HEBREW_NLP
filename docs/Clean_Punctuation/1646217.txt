העניין הגדול של הבנקים בוועדת חודק 
BenchMarker
 >  >  בשבוע שעבר הודיע המפקח על הבנקים ,  רוני חזקיהו ,  כי הוא מקשיח את דרישות ההון מהבנקים שמעמידים אשראי לקבוצות רכישה .  הנסיון מלמד שצרכים שמערכת הבנקאות לא יכולה לספק ,  שוק ההון מספק .  האם יהיה זה מופרך להניח שבעתיד קבוצות רכישה יתאגדו בצורה משפטית כלשהי ויגייסו אשראי בשוק המוסדי ?  הגבלות רבות על מתן האשראי בבנקים דוחקות את החברות לשוק המוסדי .  כך ,  למשל ,  ההגבלה של חשיפה ענפית שהטיל המפקח ,  ולפיה לא יותר מ-20% מתיק האשראי של הבנק יהיה חשוף לענף אחד ,  הובילה את חברות הנדל"ן לשוק ההון .  מגבלת לווה בודד ,  ולפיה אשראי ללווה אחד לא יכול לעבור אחוז מסוים מהאשראי שנותן הבנק ,  הובילה טייקונים לשוק ההון .  ההשפעה בין המערכת הבנקאית והחוץ-בנקאית אינה ניתנת להפרדה ,  והגבלות שמטיל חזקיהו ישפיעו על השוק המוסדי .  ההשפעה פועלת גם בכיוון ההפוך .  כך ,  למשל ,  ועדת חודק תטיל הגבלות על שטרי הנאמנות של האג"ח כדי להגן על החוסכים .  המתנגדים למסקנות הם הבנקים .  האם הם מעדיפים שהאשראי שמגייסות חברות בשוק ההון יהיה נחות לאשראי מהם ?  אחת הטענות היא שמכיוון שהגבלות אלו צפויות להשפיע על כל שוק האשראי ,  ולא רק על השוק החוץ-בנקאי ,  הם אינם יכולים להתקבל על ידי ועדת חודק ,  ודרוש צוות מיוחד של רגולטורים שיבחן את כל ההיבטים .  אותו צוות יכול ,  למשל ,  לדון אם לכל שוק האשראי רצוי שתהיה חשיפה ענפית של 15% בלבד בבנקים .  בין האשראי הניתן על ידי מערכת הבנקאות ובין האשראי החוץ-בנקאי מתקיימים יחסי גומלין :  כששחקן אחד לא יכול לספק צרכי מימון מסוימים ,  שחקן שני נכנס בנעליו .  זה תהליך בריא ,  שכן תלות של המגזר העסקי באשראי בנקאי יגרום להגדלת רמת הסיכון שבה פועלת מערכת הבנקאות .  עמדת הבנקים תיחשב ובצדק לנגועה בניגודי אינטרסים ,  שכן הם מעדיפים שהביטחונות האיכותיים יישארו אצלם .  לכן ,  צריך לקחת את עמדתם בנושא ועדת חודק בערבון מוגבל .  אין זה אומר ששיתוף פעולה בין המפקח על הבנקים למפקח על הביטוח ושוק ההון אינו יכול לתרום לגיבוש עמדה שתיקח בחשבון את יחסי הגומלין שבין אשראי בנקאי לאשראי חוץ-בנקאי .
 
העניין הגדול של הבנקים בוועדת חודק 
BenchMarker

