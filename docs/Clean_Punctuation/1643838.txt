הקקטוס גדול ,  זה האדם שקטן
התקרית של שאקיל עם הווארד הוציאה אפילו את עומר דיקמן ,  מעריץ גדול ,  מהכלים .  אז הוא מפרגן קצת לאודום ,  כדי להירגע
אנדרו בוגוט :  
מעטים יודעים כי קיימת בליגה קבוצה בשם מילווקי ,  אולם בשבועות האחרונים נמצאים שני אוהדי הבאקס באופוריה משום שהקבוצה שלהם חזרה למאבק האיתנים על המקום בפלייאוף המזרחי ,  מעמד בו לא היתה מאז תחילת העשור .  לאחר דצמבר מעורר רחמים בו הפסידה 11 מתוך 14 משחקיה ,  חוזרת מילווקי משום מקום למסלול הנצחונות עם 6 מתוך ה-8 האחרונים ,  כולל נצחון כפול על מיאמי .  בבסיסה של ההצלחה הפתאומית עומדים בעיקר שלושה שחקנים  ברנדון ג'נינגס ,  שהבין שתפקידו הוא קודם כל לרכז את המשחק ומתמקד בפיטום החברים ,  קרלוס דלפינו הבלתי יציב שנזכר שהוא כבר לא בדינמו מוסקבה האיזורית ,  ומעל כולם שולט ביד רמה מתחת לסלים אנדרו בוגוט .  
הענק האוסטרלי שנבחר ראשון בדראפט 2005  ( מעל כריס פול ודרון וויליאמס ,  להזכירכם )  ,  בילה את תחילת הקריירה שלו איפשהו בין התואר  " פוטנציאל לא ממומש "  ל"הנודניק הזה שכל יומיים מגיע למיון ותופס את המיטה הארוכה ",  אבל כל מי שצפה בו משחק ידע ששילוב כזה של כשרון ,  עוצמה ,  וקואורדינאציה ,  נדיר מאוד בקרב שחקנים בגובה 2.13 .  מאז תחילת 2010 נראה שבוגוט הפך צד בתקליט השרוט ,  וזה מביא לממוצעים אדירים של 17 נקודות ב- 55% מהשדה ,  11 כדורים חוזרים ו-2.5 חסימות ,  שהופכות את הרחבה של מילווקי למקום שמאוד לא נעים להסתובב בו .  וכשהמספרים האלה מגובים בטור הנצחונות של הקבוצה ,  לא נותר לנו אלא להסיר את הכובע ,  ואפילו לאכול ממנו מעט .
 דארן קוליסון ומרקוס ת'ורנטון :
 זו לא העונה של ניו אורלינס .  הקבוצה הצעירה שרק ב-2008 הפכה לסינדרלה ולמרענן הרשמי של הליגה עם הצמד הלוהט פול-ווסט וסדרת הפלייאוף ההרואית מול סן אנטוניו שהכפילה את כמות האוהדים שלה בשבוע ,  הצליחה להפוך בתוך שנתיים לקבוצה מבאסת ועייפה שכולם רק מתים שתישאר מחוץ לפלייאוף ותפנה מקום לצעירים של אוקלהומה סיטי או ממפיס .  אלא שהאירוע שהיה אמור לגמור סופית את העונה של ההורנטס  פציעתו של כריס פול  דווקא הפכה לדבר הטוב ביותר שקרה לקבוצה הזו ,  משום שכך זכינו להיחשף לצמד הרוקיז הנפלא שמככב בקו האחורי ומסרב לקרוס למרות שיש לו את כל הסיבות בעולם לעשות כך .  ב-7 משחקים מאז שפול נפצע מחזיקה הקבוצה מעמד עם 3:4 ,  למרות לוח משחקים קשה במיוחד .  דארן קוליסון שהוזעק לחמישיה מעמיד בינתיים מספרים הזויים של 20 נקודות ו-10 אסיסטים למשחק ופוער לא מעט פיות למרות 5 האיבודים הנלווים ,  ואילו מרקוס ת'ורנטון ,  בחירה 43 בדראפט להזכירכם ,  תורם 20 נקודות משלו למאמץ ומשכיח את העובדה שעד לפני שבועיים היה לפני ברוטציה שחקן בשם דווין בראון  ( האמת ,  לא משימה קשה במיוחד כשחושבים על זה )  .  אז נכון ,  העונה הזו כנראה תסתיים מחוץ לפלייאוף ותיזרק לפח ,  אבל נראה שאחרי שגנב את כריס פול ודיוויד ווסט בדראפטים קודמים ,  הצליח ג'ף באוור לעשות את זה גם הפעם .
 למאר אודום :
 קשה לחשוב על שחקן אחד בליגה עם יחס שלילי יותר בין כשרון ליכולת ,  מלמאר אודום .  מדובר בפורוורד בגובה 2.08 במשקל 110 קילוגרמים ,  עם יכולת הובלת כדור ומסירה יוצאות דופן לשחקן במימדיו ,  יכולת ריבאונד אדירה ,  הגנה ,  ואפילו יד סבירה מחוץ לקשת .  ועדיין ,  בגיל 30 אודום מוצא עצמו במעמד של סותם חורים מהספסל ,  וסיכויים טובים להיזכר בסוף בתור ההוא שהתחתן עם אחות של זאתי שאף אחד לא יודע למה היא מפורסמת .  אבל לכל מי ששכח למה נחשב אודום לכשרון כ"כ אדיר מלכתחילה ,  אז הנה לכם הסיבה :  עד כה העונה הספיק להחליף גיבורנו בחמישייה את קובי ,  ארטסט ,  פאו וביינום ,  כל אחד ופציעותיו שלו ,  ויכולתו יוצאת הדופן לתפקד ביעילות בכל עמדה על המגרש היא הסיבה לכך שאף אחד מן הפציעות האלה לא גרמה לקבוצה לנזק ממשי .  בשלושת המשחקים האחרונים הוזעק אודום לחמישייה במקום ביינום הפצוע והגיב ב-17 נקודות ו-14 ריבאונדים למשחק .  המשחקים הללו ,  אגב ,  התקיימו בפורטלנד ,  ביוטה ,  ומול סן אנטוניו ,  והלייקרס ניצחה את כולם בהפרש ממוצע של 15 נקודות למרות ששיחקה בלי ביינום וקובי .  בפעם הקודמת בה הוזעק לחמישיה לאחר פציעת חג המולד הביזארית של ארטסט שנחבט בראשו כשניסה לשדוד את סנטה ,  הגיב אודום בממוצעים של 13 נקודות ,  14 כ"ח ,  ולא פחות מ-5 אסיסטים ,.  מפחיד לחשוב לאן היה מגיע בקריירה אילו היה לומד קצת יותר מקובי ,  וקצת פחות מטימאק .
 הטרייד של דאלאס עם וושינגטון :
 הגעתם של קארון באטלר וברנדון הייווד לדאלאס היא ,  ככל הנראה ,  הפעם האלף שבה מחזק מארק קיובן את הקבוצה שלו בשחקנים הלא נכונים ,  ונראה שהוא מוכן לעשות כל דבר שבעולם על מנת שלא יקלעו בקבוצה הזו נקודות מתוך איזור הצבע .  באטלר ,  שמגיע בעיצומה של עונת שפל אומללה ,  יפתח ככל הנראה בעמדת השוטינג גארד לראשונה בחייו  ,  ואילו הייווד הוא ללא ספק שדרוג לעומת אריק דאמפיר המוגבל מוטורית ,  אולם הוא עדיין רחוק מלהיות הסנטר ההתקפי לו מייחלים אוהדי דאלאס עוד מאז שהגיע נוביצקי לקבוצה .  על אף שמדובר בחיזוק לכל הדיעות ,  קשה להאמין שמדובר בשחקנים שיוכלו להוביל את דאלאס העייפה על מעבר להרי לוס אנג'לס אל הגמר המיוחל ,  אבל באותו הזמן גם קשה שלא להעריך את המהלך .  באווירת מכירת החיסול שמציפה את הליגה השנה ,  מחמם את הלב לראות שיש עוד קבוצות שמעדיפות הישגים ספורטיביים על פני החוזה הנגמר של וולי שצ'רביאק ,  ומבינות שקארון באטלר יועיל לקבוצה הרבה יותר מג'וש הווארד ,  גם אם זה אומר קצת פחות כסף בבנק .
 הטרייד של וושינגטון עם דאלאס :
 ניקוי אורוות לכשעצמו אינו רעיון רע בכלל כשמדובר בקבוצה עם ערימת חוזי עתק וסגל שלא הולך לשום מקום ,  אבל אם נחבר את כל הטריידים שביצעה וושינגטון בשנה האחרונה ,  נגלה שהיא שלחה את הבחירה החמישית בדראפט האחרון שהיתה יכולה להיות סטפן קרי ,  יחד עם קארון באטלר ,  ברנדן הייווד ,  אית'ן תומאס ,  דריוס סונגיילה ודשון סטיבנסון בתמורה לרנדי פוי ,  מייק מילר ,  ג'וש הווארד ,  דרו גודן וג'יימס סינגלטון ,  ובנוסף לכל עוד נתנה ערימת כסף למינסוטה .  ככה ,  רבותיי ,  לא בונים חומה ,  או קבוצה ,  או שומדבר שקשור למשהו .  אחרי כל זה נשארה וושינגטון רק עם 80 מיליון שהיא צריכה לשלם לגילברט ארינאס ב-4 השנים הבאות ועוד 30 מיליון שהיא חייבת לג'יימסון עבור שירותיו המבוזבזים ,  והכשרונות הצעירים המובילים שלה הם ניק יאנג האימתני ואנדריי בלאץ' השמן .  אין ספק ,  הגאולה נמצאת ממש מעבר לפינה .
 לוס אנג'לס קליפרס :
 להפסיד 8 משחקים מתוך 9 זה רע ,  להפסיד 8 משחקים שמתוכם אחד הוא ב-16 הפרש לניו ג'רזי ,  השני ב-30 לגולדן סטייט ,  ולהוסיף גם אחד למינסוטה בשביל לעגל זה כבר בזיון של ממש .  אז גם בעונה הזו ,  למרות שעשתה הכל נכון ,  מוצאת את עצמה לוס אנג'לס קליפרס מחוץ לתמונת הפלייאוף כבר בפגרת האולסטאר .  בחודש האחרון משחקת הקבוצה גרוע ברמה בלתי סבירה :  ב-17 המשחקים האחרונים עומדים הממוצעים של החמישיה שלה על 41% מהשדה ו-75% מהעונשין  ( לעומת 45% ו-78% בעונה כולה )  ,  כשבארון דיוויס נראה חסר מוטיבציה ,  אריק גורדון חסר כשרון ,  כריס קיימן עסוק בעיקר באי בחירתו לאולסטאר ומרכוס קמבי בשמועות ששולחות אותו לכל רחבי היבשת בשביל אותו חוזה נגמר של דניאל גור אריה .  ולמי שחשב שהשלכתו של מייק דאנליבי מכיסא המאמן תעזור למישהו ,  אז שלושת ההפסדים הצורמים טוענים את ההיפך .  לא נורא ,  קליפרס ,  בשנה הבאה .
 בן גורדון :
 להלן סיכום הקריירה הקצרה של בן גורדון בדטרויט עד כה :  19 משחקים אותם החסיר מתוך 51 ששוחקו עד כה העונה ,  15 נקודות למשחק בממוצע ב-42% שדה במשחקים בהם כן השתתף  ( הממוצע הנמוך ביותר מאז עונת הרוקי שלו )  .  פציעת המפשעה הסבוכה בתבל שהשפעותיה ככל הנראה לא יחלפו לעולם  ( אם כי זו רק ספקולציה שלי שמבוססת על יכולתו המחרידה מאז שחזר )  ,  והדובדבן שבקצפת  חוסר יכולת מוחלט לעלות מהספסל מאחורי ריפ המילטון שמיתרגם ל-12 נקודות אומללות ב-39% שדה אומללים לא פחות ,  יחד עם אפס תרומה בכל קטגוריה סטטיסטית אחרת ,  להגנה ,  וכמובן להצלחתה של הקבוצה המקרטעת עבורה הוא משחק .  אין ספק ,  לא לזאת פיללה דטרויט כשהחתימה את גורדון על חוזה של 60 מיליון ל-5 עונות בקיץ האחרון .  יחד עם צ'רלי וילנואבה מדובר ככל הנראה ב-100 מיליון הדולר המבוזבזים ביותר מאז ארינאס ,  וכן ,  גם במקרה הזה נראה שההנהלה תקבל בברכה כל תקרית שקשורה בנשק טעון ,  במיוחד בצורה של דו קרב מתוזמן במיוחד .
 לא מעט התבטאויות שנויות במחלוקת היו לשאקיל אוניל לאורך הקריירה .  חלקן מטופשות ,  חלקן אכזריות ,  ורובן המכריע מצחיקות בטירוף .  העולם מתחלק לאנשים שאוהבים את שאק ואנשים שלא סובלים אותו ,  ואני ללא ספק נמצא בקבוצה הראשונה .  גם כשחרג מגבולות הטעם הטוב כמו שעשה פעמים רבות ,  תמיד היה אפשר להעריך את השנינות והמודעות העצמית שמלווה כל התבטאות שכזו .  אלא שהשבוע עלה לי הקקטוס השמן על העצבים יותר מאי פעם ,  כשהחליט לצאת כנגד דוויט הווארד ,  ולא בפעם הראשונה .  
חוסר היכולת של שאקיל לפרגן לסנטר המשמעותי היחיד שגדל בעשור האחרון מעמידה בספק את  " הרוח הטובה "  שנהוג לייחס לעקיצות שלו ,  ולא ברור מדוע חשוב כ"כ לסנטר המזדקן להשוות בכל רגע נתון את הישגיו לאלה של צעיר בן 24 שנמצא בסה"כ בעונתו השישית בליגה ,  שלא קרוב בשום צורה לאיים על מעמדו של שאקיל בראי ההיסטוריה ,  ומעולם לא התגרה בו או פתח עליו פה קודם לכן . " סופרמן בתחת שלי ,  תגידו אתם מי הסופרמן האמיתי מבינינו ",  אמר שאק לאחר הניצחון של הקאבס על אורלנדו בשבוע שעבר .  דוויט ,  שלמרבה האירוניה דיבר רבות בעבר על כך שאוניל הוא המודל לחיקוי שלו ,  סירב להגיב ,  ולחובבי הכדורסל והשפיות נותר רק לקוות שהווארד שומר את התגובה שלו לפלייאוף .  אמן .
 
הקקטוס גדול ,  זה האדם שקטן
התקרית של שאקיל עם הווארד הוציאה אפילו את עומר דיקמן ,  מעריץ גדול ,  מהכלים .  אז הוא מפרגן קצת לאודום ,  כדי להירגע

