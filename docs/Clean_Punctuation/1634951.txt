לאומית :  ירידה לצורך עלייה
קרית שמונה גברה 0:2 על הכח עמידר רמת גן בקרב היורדות ,  והתבודדה בפסגה .  ניצחונות לאשקלון ,  הרצליה ומכבי באר שבע
המחזור ה-19 בליגה הלאומית יצא אתמול  ( שישי )  ,  והליגה הופכת צפופה מתמיד .  משחקי היום רק הגבירו את העניין במאבקי התחתית ובמאבקים על הכרטיסים לפלייאוף העליון .  מכבי הרצליה עלתה למקום השישי לאחר ניצחון 0:1 בחוץ על בית"ר שמשון תל אביב ,  מכבי באר שבע שיפרה עמדות עם 0:1 בטדי על הפועל ירושלים ,  ואילו הפועל אשקלון לקחה הרבה אוויר לנשימה בתחתית כשהביסה את האחרונה ,  הפועל מרמורק ,  1:3 במשחק חוץ .  
ביום שבת נערכו שני משחקים נוספים ,  שהמרכזי ביניהם הפגיש את שתי היורדות ,  הכח עמידר רמת גן ועירוני קרית שמונה .  האורחים מהצפון ניצחו 0:2 ועלו למקום הראשון עם יתרון שלוש נקודות על עירוני רמת השרון .  בנצרת עילית נפרדה הקבוצה המקומית ב-0:0 מסקציה נס ציונה ,  לה זה תיקו מאופס שלישי ברציפות .
 המחזור יושלם ביום שני עם שלושה משחקים :  עירני בת ים - הפועל ראשון לציון ,  הפועל כפר סבא - בני לוד ,  עירוני רמת השרון - אחווה עראבה .
 שבוע מעניין עבר על מכבי באר שבע .  ביום רביעי איבדה הקבוצה נקודה כשבית הדין השיב על כנו את ההפסד הטכני במשחק מול ראשון לציון והקבוצה איבדה נקודה .  יום קודם לכן ,  נקבע כי באר שבע תארח את בית"ר ירושלים בסיבוב ח' של גביע המדינה ,  והיום השחקנים של שרון אביטן עברו את המבחן מול הנציגה הקטנה יותר של העיר .  ינון ברדה ,  אחיו של אליניב שפתח את העונה בהפועל אשקלון ,  כבש את השער היחיד במשחק בדקה ה-63 .  ההגנה הבאר שבעית הצליחה לעצור את מלך שערי הליגה ,  שי אהרון ,  וירושלים רשמה משחק חמישי ברציפות ללא ניצחון .
 אחרי שני הפסדים רצופים אשקלון הגיעה למשחק התחתית הרותח עם החרב על הצוואר ויצאה ממנו עם הרבה אוויר לנשימה .  אריק רומאו ,  הזר הקמרוני כבש ראשון בדקה ה-11 והשלים צמד בדקה ה-50 .  עומרי רון ,  הרכש ממכבי תל אביב ,  כבש את השני בדקה ה-24 והרגיע את אורי מלמיליאן .  גם הרחקתו של בריאן מן בדקה ה-62 לא מנעה מאשקלון ניצחון ראשון לשנת 2010 .  חואן פאבלו זבאלה הבוליביאני צימק בפנדל 14 דקות לסיום ,  אך קבוצתו שקועה עמוק במקום האחרון ונראית בדרך הבטוחה לליגה א' .
 מזל טוב למכבי הרצליה .  מאז השביעי בדצמבר הקבוצה של סלובודן דראפיץ' לא ניצחה ובתוך כך כבשה שער אחד בששת משחקיה האחרונים והתדרדרה לחצי התחתון של הטבלה .  הערב ,  דווקא במשחק החוץ הרצליה חזרה לכבוש ולנצח .  טוב ,  לא בדיוק לכבוש .  שער הניצחון שנכבש בדקה ה-64 היה אחד השערים העצמיים המוזרים שנראו ,  כשעמנואל פאפו ניסה להרחיק ,  אך בעט על גופו של אסף עזו והכדור חדר לרשת .  האורחים היו הטובים יותר לאורך כל דקות המשחק והיו קרובים לשערים נוספים עד לסיום .  הרצליה עלתה למקום השישי המוביל לפלייאוף העליון ,  בית"ר שמשון נעצרה לאחר חמישה משחקים רצופים ללא הפסד .
 אחרי תיקו מאכזב נגד בני לוד מהתחתית ,  חזרה הקבוצה של אלדד שביט לאיצטדיון גרין וקיוותה גם לחזור לנצח .  בנצרת עילית ידעו ששלוש נקודות ישאירו אותם בקשר עין טוב עם הפסגה ואחרי ניצחון 0:1 בנס ציונה במשחק הראשון בין הקבוצות העונה ,  בהחלט האמינו בסיכויים ,  אך כנראה שהמצב במועדון בגינו נאלצו השחקנים להשבית אימון השבוע ,  נתן את אותותיו .  הקבוצה מהשפלה ,  שהתאוששה לאחרונה מפתיחת עונה רעה ,  רשמה מבחינתה תיקו מאופס שלישי ברציפות .
 דרבי היורדות הראשון העונה הסתיים ב-0:1 לקבוצה מהצפון ,  אי שם במחזור הרביעי וזה היה משחק שפחות או יותר סימן את המשך הדרך של שתי הקבוצות .  קרית שמונה המשיכה לרוץ אז בצמרת ,  בעוד הכח עמידר רמת גן הסתבכה קשות בתחתית .  השחזור הוכרע לטובת אותו כיוון ,  רק בתוצאה כפולה .
 בשבועיים האחרונים הסגולים-צהובים התחילו להתחבר מעט והשיגו שני ניצחונות רצופים ,  כשהצפוניים לעומתם לא כבשו בשבועיים האחרונים בהם ליקטו נקודה בלבד .  כל התוכניות של הכח השתבשו לחלוטין בדקה ה-33 ,  אז וויהאם עמאשה מצא את הרשת והעניק לרן בן שמעון יתרון מרגיע .  תומר סוויסה ,  שניצח את הכח בסיבוב הקודם ,  היה חתום על השני בדקה ה-58 וסידר שלוש נקודות חשובות שמציבות את קרית שמונה במקום הראשון לפחות עד יום שני .
 
לאומית :  ירידה לצורך עלייה
קרית שמונה גברה 0:2 על הכח עמידר רמת גן בקרב היורדות ,  והתבודדה בפסגה .  ניצחונות לאשקלון ,  הרצליה ומכבי באר שבע

