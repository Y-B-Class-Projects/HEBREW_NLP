השבוע שלא היה
מקבץ האירועים הביזאריים בעולמנו הספורטיבי גרם לאורי שלף לתהות האם לא נשאבנו אל המציאות המדומה של האח הגדול
בבית האח הגדול חגגו השבוע בקול תרועה רמה את  " השבוע שלא היה ",  מבחר מטלות ומשימות מטומטמות ,  שבצוותא עם סופר ביייב אמריקאית אך משעממת נועדו ליצור מציאות מדומה ולערער עוד יותר את מצבם הנפשי של הדיירים בבית .  מבחר אירועים תמוהים שקרו השבוע בספורט הישראלי גרמו לי לחשוב שאולי אותו שבוע שלא היה יצא מתחומי האח הגדול לאוויר העולם הספורטי שלנו .
 קחו לדוגמא את אוהדי הפועל תל אביב .  הבטיחו לנו חיזוק בפגרה ,  וכולם יודעים שהפועל צריכה חלוץ ומגן ימני .  אז חלוץ הוחתם ,  אבל רק אחרי שחלוץ אחר נחטף לחיפה על ידי סוכנים כפולים  ( שמתם לב שבראש כל פקק תנועה עומדת ניידת משטרה ובראש כל שערורייה משתרבב שמו של דודו דהאן ?  )  ואז התברר לנו שהחלוץ שהוחתם ,  במה שהיה נראה כברירת מחדל לפני סגירת חלון ההעברות ,  בכלל היה האופציה הראשונה ,  וזאת למרות שהיה ידוע מראש שהוא לא יוכל לשחק בליגה האירופית .  גם מגן ימני הגיע .  בהתחלה סיפרו לנו שהוא לא בסגל למשחק העונה בחיפה בגלל ג'ט-לג מתמשך ,  ואחרי יומיים הוא כבר היה על המטוס חזרה לדרום אמריקה ..  .  בגלל הג'ט-לג ? 
קחו לדוגמא את אברם גרנט ,  השגריר שלנו באנגליה ,  הוא ,  שכל תפקיד אליו מונה היה מאחורי גבו של מישהו ,  טוען עכשיו כי הוא מאיים להתפטר מתפקידו כמנג'ר פורטסמות מכיוון שמוכרים לו שחקנים מאחורי הגב .  וזה עוד לפני שהזכרתי את עמרי כספי ,  שגרירינו באמריקה שסלל את דרכו לחמישיית הרוקיז בפסגת הפאר של הליגה הטובה בעולם ,  מדהים .
 מה שלא פחות מדהים היה לגלות שארז אדלשטיין ,  שהוביל את הנבחרת האולימפית למקום הרביעי באליפות העולם הלא רשמית ,  לא ימשיך בתפקידו ולעומתו דני פרנקו ,  כבודו במקומו מונח ,  שתחת הדרכתו ירדה נבחרת הנוער לדרג ב' ,  כן ימשיך .  הסיבה שאדלשטיין לא יאמן היא כי כל שאר המינויים של מאמני הנבחרות  " הונחתו "  על ראשו של יו"ר הועדה המקצועית מר דוד פריש ,  אז הוא החליט שמן הראוי שהמינוי למאמן הנבחרת האולימפית יהיה אישי שלו ונתן אותו למקורבו רוני בוסאני ,  שגם כבודו במקומו מונח .
 הזוי לא ?  אז מה תאמרו על פרץ הרגשות שיצא משחקני ואוהדי בית"ר אחרי הזכייה הנחשקת בלא אחר מאשר גביע הטוטו הזניח ?  וזה עוד לפני שהזכרנו את ניצחונה של ברק נתניה על מכבי תל אביב ומצב הרוח המרומם של אותה מכבי ת"א אחרי עוד הפסד ביורוליג ?  אכן מציאות מדומה ..  .
 
השבוע שלא היה
מקבץ האירועים הביזאריים בעולמנו הספורטיבי גרם לאורי שלף לתהות האם לא נשאבנו אל המציאות המדומה של האח הגדול

