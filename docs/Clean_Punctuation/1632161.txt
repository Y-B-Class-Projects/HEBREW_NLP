סיכומים לא צריך לעשות בסוף
אחרי הרבה שנים בהן סירבה להביט במראה ,  מכבי ת"א ידעה העונה לבנות קבוצה תוך הפקת לקחים נכונה .  אז איך בכל זאת טעתה וכשלה ? 
בקיץ 2003 מכבי תל אביב הכריזה גיוס כללי ,  כשהמטרה ברורה :  זכייה בפיינל פור שייערך ב-2004 ביד אליהו .  פיני גרשון חזר לקווים ,  ההנהלה הפצירה בבלאט לשוב לעמדת עוזר המאמן ,  פארקר הוחזר למדים הצהובים ,  ובהיכל הונחת יאסיקביצ'יוס ,  שזה עתה הוביל את ברצלונה לתואר יורוליג היסטורי .  הציפיות ממכבי של אז היו בשמיים .  בקיץ האחרון קיבל פיני גרשון יד חופשית לבנות את מכבי תל אביב מחדש .  אחרי שלוש שנים עתירות דרמות ,  כישלונות ובעיות ,  במכבי קיוו שהמאמן יקים את העסק מחדש .  הכוונה הייתה לבנות קבוצה צנועה יחסית ,  נטולת כוכבים ,  אך מוכשרת ,  חכמה ורעבה .  רגע לפני המשחק נגד מארוסי ,  שיסיים את השלב הראשון ביורוליג ,  מכבי תל אביב היא קבוצה שלא שולטת בגורלה ותלויה בתוצאות יריבותיה לגבי מיקומה הסופי בבית .  מכבי עדיין נמצאת ,  במקרה הטוב ,  בתהליך בנייה ,  אבל ברור שמלבד הניצחון הביתי על צסק"א לא ניפקו הצהובים משחק אחד טוב באירופה ,  והקבוצה של גרשון מבולבלת ,  רכה ,  כבויה וחסרת כיוון .  מכבי נבנתה כקבוצה שהשלם אמור להיות גדול מסך חלקיה ,  אך בפועל זה לא קרה .
" הבעיה הכי גדולה במכבי זה רמת הציפיות וההשוואה לאותם סגלים שלקחו אליפויות אירופה בצורה מרשימה ,  אומר יורם חרוש . " נוצרה מחשבה שפיני והצוות יוכלו להביא שחקנים כמו פארקר ,  שאראס ,  וויצ'יץ' או מקדולנד והאפמן ,  ואין שום ערובה לכך שאפשר לחזור על מרקם נדיר שכזה .  זה המפתח להכל .  מכבי החליפה מאז תום 2005/06 מאמן או אפילו שניים מדי עונה ,  ודווקא היציבות בעמדת המאמן  ולא סתם מאמן ,  אלא בונה השושלות הקודמות - בתחילת העונה הזאת ,  עוררה את אותן ציפיות .  נוכחותו של גרשון הופכת את מכבי לקבוצה המורכבת מחלקים שמנסים להתגבש לשלם גדול יותר ,  החוס ? ה בצלו של אותו שלם מיתולוגי מהשנים 2004 ו-2005 .  נקודת הפתיחה בלתי אפשרית מבחינת הציפיות . 
" אנחנו עדיין לא מסונכרנים ",  טען גרשון ב-7 באוקטובר אחרי ניצחון על גלבוע/גליל ,  אני יודע שאנחנו יכולים לשחק טוב יותר ",  אמר המאמן אחרי ניצחון על לובליאנה , " עשינו את כל השגיאות האפשריות ",  קבע אחרי הפסד חוץ לויטוריה ,  ואחרי ההפסד במוסקבה לצסק"א ,  גרשון הודה כי גם אם המשחק היה נמשך 3 שעות היינו מפסידים .  גם גרשון שוכב תחת סד הציפיות ,  ויודע שיציר כפיו רחוק מלהיות דומה ליציר דמיונו ,  או כפי שלימונד הגדיר זאת בפשטות :  היו לנו הרבה משחקים מכוערים השנה ".  
מקור תחלואיה של מכבי הוא במהפכה ,  עוד מהפכה ,  שבוצעה הקיץ בסגל .  מאז ימי ספאחיה מכבי חסרה שלד איכותי שעליו אפשר לבנות את הגוף .  מלבד דיאור פישר ,  יניב גרין ,  רביב לימונד ודרק שארפ ,  כל הסגל הוחלף בקיץ ,  וגרשון ,  כמו קודמיו ,  נאלץ ליצוק זהות ואופי לאסופת השחקנים החדשה . " אין ספק ששמירה על השלד זה אחד מהיתרונות הגדולים של מכבי לאורך השנים .  פעם ,  אחת לשבע-שמונה שנים ביצעו החלפת משמרות ,  אומר רובי בלינקו . " פיני ניקה את השטח ,  לפעמים לוקח יותר משנה אחת כדי שזה יתחבר ,  ועל זה משלמים מחיר .  בתקופה המקבילה אשתקד מכבי קלעה ממוצע של 81.5 נקודות למשחק ב-54% ל-2  ( שישית באירופה )  ,  היתה שלישית בכדורים חוזרים  ( 357 )  ,  חמישית באסיסטים  ( 143 )  ,  ודורגה במקום האחד-עשר באיבודים .  אמנם העונה מכבי מובילה את אירופה בריבאונדים  ( 325 )  ,  אך קולעת פחות  ( 79.8 נק' למשחק )  באחוזים פחות טובים  ( 50% ל-2 ,  15 באירופה )  ומדורגת במקום באחד-עשר בכמות איבודים .  חוסר התקדמות כשמשווים לעונה שעברה ,  בה מכבי החליפה מאמנים באותו שלב וביצעה זעזועים בסגל  ( רודני ווייט ,  באטיסה ופייזר )  .
" העובדה שמכבי במשך שלוש עונות בנתה והרסה את הקבוצה והגיעה לעונה הזאת חסרת שלד בפירוש פוגעת בה ",  מוסיף חרוש , " הבניה מחדש לא עשתה לה טוב .  המחיר שמכבי עשויה לשלם עקב חוסר התגבשותה לכדי קבוצת כדורסל איכותית ,  הוא מעבר למספרים סטטיסטיים .  אחרי שהערוצים המסחריים נטשו את הקבוצה ,  במכבי יודעים שכישלון נוסף בטופ 16 עלול לפגוע במעמד הקבוצה גם בעיני הספונסרים  ( במיוחד אחרי פרשת פנאן )  והאוהדים .
" נכון שמכבי זאת קבוצה שמשחקת שני משחקים בשבוע לאורך כמעט כל העונה ,  אבל הקונספט של לבנות סגל כשעמדות 11 ,  12 ו-13 עם שחקנים איכותיים ,  הוא יותר מדי בעיני ,  אומר חרוש . " כיום אפשר להתחזק באמצע השנה .  אוסף של יותר מדי שחקנים טובים יוצר סגל רחב מדי ".  לאורך שנותיו במכבי ,  גרשון דגל ברוטציה קצרה ושיחק עם חמישייה קבועה ,  למעט שינויים נקודתיים הנובעים מהתאמה טקטית או בעיית פציעות .  העונה ,  מלבד בלות'נטאל ופרקינס  ( שארפ לא נספר )  ,  כולם פתחו בשלב כלשהו בחמישייה .  הסגל הרחב של מכבי לא מגובש ,  ומאלץ את גרשון לסטות מדרכו ולחפש את הקבוצה עליה חלם .  התוצאה :  מכבי נעדרת היררכיה ברורה ורוטציה הדוקה ,  גרשון לא מצליח להוציא מהקיים את הסגנון השוטף והמרהיב מהעבר ,  ואפילו ניצחון על רומא החלשה הופך למשימה קשה ,  כשל-20 נקודות ההפרש יש טעם חמצמץ וארומה של הפסד . 
" שחקנים אוהבים היררכיה גם אם הם במקום נמוך בה ,  אומר מוטי דניאל ,  ככה הם יודעים את מקומם וזה עושה להם את החיים קלים .  מצד שני ,  אפשר לראות שכל אחד במכבי קיבל את ההזדמנות שלו ,  אין מישהו שנדחק החוצה ויכול להרגיש מקופח .  אם פישר בתחילת השנה לא שיחק הרבה והיה שולי ,  הוא קיבל אחר כך המון דקות והיה חייב להיות מוכן בהן .  שחקן צריך להיות מוכן כל זמן ,  זאת לא קייטנה ".  פישר הוא אולי הדוגמה הבולטת ביותר לכך שחוסר ההיררכיה במכבי פוגע בביטחון האישי .  בעונה שעברה הציפיות ממנו היו נמוכות והוא הפתיע לטובה בשלב העונה הרגילה עם 14.1 נקודות  ( 70 אחוז ל-2 )  ו-7.7 ריבאונדים ב-28 דקות משחק .  העונה ,  אחרי שנת התאקלמות ,  הוא היה אמור לפרוח ,  אך תורם רק 6 נקודות  ( 52 אחוז ל-2 )  ו-5.1 ריבאונדים ב-20 דקות משחק .  ככה זה כשאתה מוגדר כמחליף למאצ'יי לאמפה ,  מוצא את עצמך הופך לסנטר פותח ומיד אחר כך שוב כשחקן ספסל .
" למרות שפיני עושה כל מיני דברים גדולים ,  הוא יודע שמכבי חייבת משחק פנים ,  שחקן מטרה בצבע ,  ובכך להפוך את המשחק מבפנים החוצה ולא מבחוץ פנימה ,  אומר בלינקו , " חייבים מישהו שיכריח הגנות להתכווץ ,  יקל על הגארדים לזרוק מבחוץ וימנע מהגנת היריבה להיות ערוכה למתפרצת ".  הטסתו של לאמפה לקאזאן נוכח תרומתו הדלה משני צדי המגרש היא לגיטימית ,  אולי אפילו מתחייבת נוכח הבעיות שיצר הפולני למכבי בשל רכותו ומוגבלותו .  אבל זו גם הודאה ראשונה מצד הצוות המקצועי בכישלון הבנייה ,  ובכך שעמוק בתוך ינואר עדיין עליהם להמשיך ולגבש את המרקם הקבוצתי . " מכבי ידעה מי זה לאמפה וחשבה שתקבל ממנו איכות בדברים החזקים שלו  קליעה ואתלטיות ,  ושהשילוב שלו עם לאזמה ייתן לה את היתרונות של כל אחד ,  מבלי שהיא תצטרך לקנות סנטר שעלותו שלושה מיליון יורו ",  מסביר חרוש מדוע גרשון בכל זאת הביא את הפולני בתחילת העונה ,  על אף שידע את חסרונותיו .  
לאמפה הוא לא הפספוס היחידי של גרשון ודרוקר . " הבעיה הגדולה היא אנדרסון ,  אומר חרוש , " היו שהשוו אותו לפארקר ,  אבל פארקר תמיד היה ונשאר חיובי בגישה שלו ,  והגישה שאני קולט מאנדרסון היא של כוכב בעל גינונים וחסר ביקורת עצמית .  גישה זה נכס שאי אפשר ללמד ".  אנדרסון פתח מצוין את העונה ,  קלע 25 נקודות נגד לובליאנה ורשם ממוצע של 17.5 נקודות בארבעת משחקיו הראשונים ביורוליג ,  אולם מאז הידרדר ל-8.6 נקודות בחמשת המשחקים הבאים .  הגישה עליה מדבר חרוש באה לידי ביטוי מובהק לאחר ההפסד לוויטוריה ,  בו קלע אנדרסון 1 מ-11 מהשדה ואמר בחדר ההלבשה : " אני לא חושב שהיה לי משחק רע .. .אין ספק שהיריבות מנסות קודם כל לעצור אותי ,  ואני אומר להן :  כדאי שתנסו לעצור את אלן אנדרסון ,  כי קבוצה שלא תתמקד בי תהיה בצרות ".  
אנדרסון יכול להמשיך לדבר על עצמו בגוף שלישי ,  אבל עם 3.1 איבודים למשחק ,  46 אחוז ל-2 ו-33 אחוז לשלוש ,  ברור שהוא אפילו לא שמץ מהפארקר לו מכבי קיוותה .  יכולתו הלא יציבה וגישתו היהירה ,  מקשים על גרשון לגבש היררכיה ברורה ,  ולכן הקבוצה תקועה במקום ולא משתפרת . " לפעמים קבוצות מוצאות את הגו-טו-גאי כבר בתחילת העונה ",  אומר בלינקו , " למכבי ,  נכון לעכשיו ,  אין את האיש הזה שאפשר ללכת איתו .  על פניו נראה שאנדרסון היה אמור להיות ,  וזה לא קורה .  אז פעם הולכים על זה ופעם על זה ,  ועדיין מחפשים את הגו טו גאי ". 
הדוגמה המובהקת לחוסר ההיררכיה וההודאה בכישלון הרכש באה לידי ביטוי בשניות הסיום במוסקבה .  באותו משחק אנדרסון היה פושר ,  איידסון הצטיין עם 17 נקודות והיה השחקן החם ,  אבל את הזריקה המכריעה רצה הצוות המקצועי שייקח דווקא בלות'נטאל ,  שהיה 1 מ-8 מהשדה עד אותו שלב .  גרשון סמך על הניסיון של בלות'נאטל ,  יותר מאשר הכושר של איידסון או היכולת של איידסון ,  ספקי הנקודות העיקריים שלו .  התרגיל לשלשה הפך לפוסט-אפ כושל ,  ומכבי הפסידה בעוד משחק חשוב .  אני לא חושב שמכבי גילתה משהו שהיא לא ידעה ,  אלא האמינה שהדברים יתפתחו אחרת ,  בגלל האופי של השחקנים ,  אומר דניאל , " הציפיות מאנדרסון ואיידסון היו בסטנדרט מסוים ,  מכבי לא ציפתה שלאמפה יהיה באסטון ,  אבל קיוותה למעין וויצ'יץ' שימסור ויקלע ויחלק כדורים .  יש את אלמנט ה'כוכב נולד' - מתוך הידיעה שתקציבית הם לא יכולים להביא את השמות הכי חמים ,  הם חיפשו שחקנים טובים שנייה לפני שהם פורצים ועושים קריירה גדולה שתייקר אותם ,  אבל אי אפשר לעשות פרה מסוס ".  
" מכבי לא מיצתה את מלוא הפוטנציאל מהקבוצה ",  אומר בלינקו , " נכון לעכשיו השלם לא גדול מסך חלקיו ,  אבל זה עדיין עוד יכול לקרות ,  אני לא ממהר להספיד ".  למכבי הנוכחית סגל רחב ,  אך חסר זהות ולא מגובש ;  אין לקבוצה אופציה אמינה מבחוץ ;  היא חסרה שחקן פוסט-אפ אמיתי והגבוהים שלה לא מספיק מוכשרים כדי לאפשר לגרשון לבצע מהלכי פיק אנד רול ,  לחם חוקו ההתקפי בשנים קודמות .  כל כובד המשחק נמצא בקו האחורי ,  אין שחקן פנים שהוא  " אס "  התקפי ועובדה היא שהקו הקדמי תורם עד כה רק 26 אחוז מנקודות הקבוצה .  גם אם מכבי תסיים שנייה בבית ותתחזק בשחקן פנים ,  כפי שהיא נראית כיום ,  קשה להאמין שהיא תוכל לעמוד כשווה לקבוצות הבכירות ביבשת . " בעבר מכבי ידעה לקחת שחקנים שלאו דווקא היו כוכבים ולהשביח אותם ,  כפי שהשביחה את האפמן ,  אומר חרוש , " כיום ,  עם ויז'נייבסקי ,  לאזמה והשאר זה בינתיים לא קורה .  מה לעשות ,  כדורסל זה לא חברת ביטוח .  אני חושב שמכבי בתקופה הנוכחית תחת פיני ,  עדיין לא אמרה את המילה האחרונה .  הם יודעים שהקבוצה לא משחקת טוב .  יש חבלי לידה קשים ,  לא בטוח אם זה יוביל לטופ של אירופה ,  אבל התחושה שלי היא שמכבי תשחק יותר טוב ". 
מכבי של העונה היא קבוצה שנבנתה מחדש תחת ציפיות עצומות ,  בלתי אפשרויות ,  ונבנתה ללא בסיס איתן ,  שלד שיסייע לה לצלוח את התאקלמות השחקנים החדשים .  בשל כך גרשון ניהל רוטציה רחבה והתקשה לייצר היררכיה עקב חוסר התאמה מנטלי או חוסר חיבור מקצועי של חלק משחקניו .  כל אלה הפכו את מכבי לקבוצה שלא מתקדמת ומשתפרת ברמת המשחק שלה ,  ולכן רחוקה ,  נכון להיום ,  מהטופ האירופי .  השאלה היא האם מכבי מסוגלת לקטוע את רצף הבונים-הורסים שמאפיין אותה ,  ולהשתמש בקבוצה הנוכחית כשלד לעתיד . " פיני בונה עם ראייה עתידית לכמה שנים ואני נותן למכבי את הקרדיט על כך ,  מסכם דניאל , " למרות שפוטנציאלית האמנו שיש יותר ,  ובפועל אני לא רואה את היותר ". 

סיכומים לא צריך לעשות בסוף
אחרי הרבה שנים בהן סירבה להביט במראה ,  מכבי ת"א ידעה העונה לבנות קבוצה תוך הפקת לקחים נכונה .  אז איך בכל זאת טעתה וכשלה ? 

