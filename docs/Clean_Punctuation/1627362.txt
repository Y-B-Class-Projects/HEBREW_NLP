טעם הכישלון
סער גיט בחיים לא היה נבוך כמו בגמר הפתטי של הישרדות .  יכול להיות שהטובים לא תמיד מנצחים בסוף ?  
" חשבתי שהטוב יכול לנצח .  כנראה שטעיתי "   ( טום אלתגר ,  דקות אחרי שהכל נגמר )  .
 לאורך כל משדר הגמר של  " הישרדות "  אפשר היה להרגיש את טעם המאני טיים מעטר את יד אליהו .  אגדות התכנית מכל העונות הגיעה כדי לצפות בגמר מתיש ושרוט מקלישאות ונקמות כפויות .  חשבנו שמדובר בלידה קשה ,  ושבסוף נרוויח מוצר מטופח בדמותו של הזוכה שבאמת צריך לקטוף את הצ'ק .  אחרי מועצת שבט מבוימת ומתוקתקת מדי ,  כאילו היה מדובר במסיבת סיום בינונית ,  היינו בטוחים שנקבל פיצוי על הזמן שאבד .  מרוב רחמנות עוד לא דיברנו על צונאמי הפרסומות המסורתי .  אבל כנראה שגם טומי וליאורה לא יכולים לנצח את טבעו של העולם הזה ,  זה שמעדיף את שי כשורד האחרון .  לא בטוח שהוא ראוי ,  אבל אנחנו בכל מקרה רוצים משהו בתמורה .  אם לא סוף טוב ,  אז לפחות מיוט ברגע שהדס התחילה לשיר .
 האתגר של קברניטי ריאליטי במשדרי גמר הוא כמו של אדריכל וותיק שכבר מאס בעבודתו .  בניין לוקח זמן לבנות ,  אבל לפחות יודעים מה להכניס בו .  בגמרים פשוט מנסים לדחוס הברקות ,  ולקוות לטוב .  אלא שבמקום לסגור עונה בענייניות ,  הגמר הנוכחי היה אחד מהמשדרים המסטיקיים ,  המפדחים והנמרחים שידענו בשנים האחרונות .  חשבנו שעל הזיופים הצורמים יפצה לפחות שורד אחרון ראוי ,  בדמותו של טומי .  זה שבאמת שווה את כל הטלטלות המייגעות שהגמר הזה סיפק ,  ושיחק את המשחק בדרכו שלו ,  בלי אסטרטרגיה מפוארת ונחשיות טרנדית שנוח להעריך מהצד .  היינו מקבלים בהסכמה גם את ליאורה ,  פייטרית עם ציפורניים ודעות מוצקות ,  וזאת שכולם דאגו להלל בצביעות .  בסוף קיבלנו שי ,  וחבורה של מושבעים פתטיים ,  א-לה ליעד וזיו .  פתטיים לפחות כמו הגמר הנוכחי .
 עד שהוכרז הזוכה האחרון כל השטיקים היו כשרים .  יד אליהו מעולם לא שמע זיופים צורמים ומביכים כמו אלה של הדס ,  והנשיקה של אוהד וליעד הייתה שיא צהוב ומבחיל שטרם נשבר במחזותינו .  הטון הוכתב מראש בפלסטיות ,  והחגיגיות שהייתה צריכה להגיע בטבעיות כאילו נכפתה על כל מעטפת ההישרדות הזאת .  במועצה ,  חנוך תקף את האנשים הלא נכונים ,  זיו הכין אותנו לרעידת אדמה וסתם התלקק בלי טעם ודווקא ליעד ,  ערסית הריאליטי הגדולה שצמחה פה ,  עוד הפתיעה בהתחלה כשנתנה שואו לא צפוי ורגע אותנטי ראשון בתכנית .  אחרי כתב ההגנה הקולני של ליעד על טלכו שלה ,  הגיעה אביגיל עם הגלאם האמריקאי ונתנה את הקונטרה עם תהייה קיומית וכל כך נכונה .  לרגע חשבנו שאחרי כל המצג הזה ,  נקבל פיניש מספק .
 בהמשך הבנו את גודל התאונה .  כלומר ,  ליעד גרמה לנו להבין ,  עם  " מניאק "  מתובל לשי ,  והצבעה אליו שעה אחר כך .  כשהוכרז שי ,  אבא נהדר ומתמודד ספק ראוי כמנצח ,  היה אפשר לראות אותה ואת זיו קופצים עליו בדרמטיות .  אנחנו מעולם לא הרגשנו מגוחכים יותר .
 
טעם הכישלון
סער גיט בחיים לא היה נבוך כמו בגמר הפתטי של הישרדות .  יכול להיות שהטובים לא תמיד מנצחים בסוף ? 

