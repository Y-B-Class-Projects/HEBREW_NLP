מי עוד מתקיים מכספי הפנסיה שלך ?  
לא בכדי מכונים דמי הניהול שאנו משלמים לגופים המנהלים את החסכונות שלנו  " השודד השקט ".  בדיקת TheMarker חושפת כי דמי הניהול המצטברים שמשלם חוסך ישראלי במשך שנות עבודתו נעים בין מאות אלפי למיליוני שקלים .  מתי תגיע התחרות לשורת דמי הניהול ? 
 >  >   " הרוצח השקט "  - זהו הכינוי שהוענק בעולם הרפואי לבעיית יתר לחץ דם ,  אחת המחלות שלמרות יחסי הציבור הנמוכים שלה נחשבת אחת הקטלניות .  הבעיה העיקרית עם לחץ דם גבוה היא שהמחלה לרוב אינה גורמת לתסמינים וסימפטומים בטווח המיידי .  כתוצאה מכך ,  החולה בדרך כלל לא מאובחן ולכן גם לא מטופל - עובדה שעלולה לגרום בטווח הארוך לסיבוכים קשים שכבר יהיה מאוחר לטפל בהם כשהמחלה תתגלה ,  כמו שבץ מוחי והתקפי לב .  בעולם החיסכון הפנסיוני ישנו ביטוי דומה : " השודד השקט ".  במקרה הזה הכינוי מוענק לדמי הניהול שמשלמים החוסכים כדרך קבע מדי חודש לגופים המנהלים את כספי החיסכון שלהם .  החוסכים לא יודעים שאותם דמי ניהול אוכלים להם בשקט ,  אך בשיטתיות ,  חלק ענק מכספי הפנסיה שחסכו בעמל רב .  כאשר הם קרובים לגיל פרישה ,  כבר אי אפשר לשנות את רוע הגזירה .  בדיקה מקיפה שביצע themarker חושפת כי דמי הניהול המצטברים שמשלם חוסך ישראלי במשך שנות עבודתו נעים בטווח של מאות אלפי שקלים ועד מיליוני שקלים .  חוסך שהשתכר בממוצע 30 אלף שקל בחודש במשך 37 שנות עבודה ,  ובחר להפריש את כספי התגמולים והפיצויים שלו לקופת גמל ,  ישלם דמי ניהול מצטברים של כ-1.5 מיליון שקל - יותר מרבע ממה שהוא עצמו יזכה לקחת הביתה בגיל 67 ,  כ-4.1 מיליון שקל .  אם לא התמזל מזלו של העובד והוא שילם דמי ניהול גבוהים יחסית  ( 2% )  ,  הוא ימצא את עצמו עם חיסכון של 3.6 מיליון שקל בלבד ,  כאשר כ-2 מיליון שקל התאדו לטובת דמי הניהול .  מצבו של חוסך שהפריש את חסכונותיו לביטוח המנהלים גרוע אף יותר .  עם יציאתו לפנסיה הוא ימצא בחשבון הבנק שלו 3.9 מיליון שקל ,  כאשר שווי של דירה בתל אביב נעלם לו בצורת דמי ניהול של 1.5 מיליון שקל שהוא שילם במהלך אותן שנים .  גם כאן ,  אם לאותו חוסך לא היה מעסיק שהתמקח עבורו והוא שילם בממוצע דמי ניהול יקרים של 7% מההפקדות השוטפות ו-1.4% מהחיסכון המצטבר ,  אובדן דמי הניהול שלו יגיע ליותר מ-1.7 מיליון שקל .  הלך הטיול מסביב לעולם כיום משווקות לחוסכים הצעירים קרנות פנסיה מקיפות .  הקרנות נמכרות בחבילה אחת שכוללת פנסיה ,  ביטוח נכות וביטוח שארים .  מצבם של החוסכים הצעירים צפוי אמנם להיות טוב יותר מזה של החוסכים בביטוחי מנהלים וקופות גמל ,  אך גם הם צפויים להפסיד מספר לא מבוטל של טיולי איכות מסביב לעולם לטובת תשלום דמי ניהול .  חוסך בקרן פנסיה ישלם לחברה שזכתה לנהל לו את החסכונות 951 אלף שקל באותן 37 שנות עבודה .  הוא ייוותר עם 4 מיליון שקל בלבד ,  שיחולקו לו לקצבה חודשית בהתאם לטבלאות תוחלת החיים העדכניות .  ראוי לציין כי מכיוון שתקרת ההפקדה לקרן פנסיה מקיפה היא לפי שכר של 17,928 שקל בחודש ,  ההפרשות מיתרת השכר הועברו לקרן פנסיה כללית חדשה ,  הדומה במבנה שלה לקופת גמל .  בנוסף לחיסכון לפנסיה ,  לחוסך סטנדרטי יש בדרך כלל גם קרן השתלמות בצד שהוא מפריש לה מדי חודש בחודשו .  אם התאפקתם עד הפרישה ולא משכתם את כספי קרן ההשתלמות קודם ,  איבדתם 810 אלף שקל בדמי ניהול שנגבו מקרן ההשתלמות ב-37 שנות העבודה .  אם הייתם לחוצים ומשכתם את הכסף לאחר 15 שנה ,  תאבדו בדמי ניהול על כל תקופה כזו כ-80 אלף שקל .  מצבו של עובד שמשתכר בממוצע 20 אלף שקל בחודש לא טוב יותר .  בהפרשות לקופת הגמל הוא ישלם במשך 37 שנות עבודה כמיליון שקל דמי ניהול ,  כאשר בגיל זיקנה ייוותרו בידיו 2.7 מיליון שקל בלבד .  הוא ימצא עצמו במצב דומה מאוד אם הוא בחר לשים את כספו בביטוחי מנהלים .  ואילו אם בחר בקרן פנסיה מקיפה הוא ייוותר עם 2.8 מיליון שקל ,  כשדמי הניהול המצטברים שהוא שילם יסתכמו בחצי מיליון שקל .  אילנית גולדפרב ,  מנהלת היחידה לייעוץ פנסיוני בבנק הבינלאומי ,  מצביעה על כך ששיטות גביית דמי הניהול שונות בין מוצר אחד למוצר אחר ומונעות מהלקוחות לבצע השוואה בין המוצרים מבחינת דמי הניהול המשולמים בהם . " האוצר עמל בשנים האחרונות על עיצוב שוק פנסיוני שקוף ותחרותי בפני החוסכים לגיל פרישה ,  אולם דווקא מהבט דמי הניהול המורכבות נותרה ואף העמיקה . " דמי הניהול משתנים בין מוצר אחד למשנהו ובכל סוג מוצר קיימות שיטות שונות לגביית דמי הניהול .  השיטות השונות מבלבלות את הלקוחות ,  מקשות על ההשוואה בין עלויות המוצרים השונים ועל בחינת השפעתם של דמי הניהול על היקף החיסכון הפנסיוני לאורך השנים .  צריך לעצב פורמט אחיד של דמי ניהול שיהיה שקוף ,  ברור ומובן ללקוח ויאפשר לו לבצע השוואה בין המוצרים השונים ".  ברוב המקרים לא יהיה זה נכון לטעון כי דמי הניהול שולמו לשווא .  הסימולציה שנעשתה הניחה שמנהלי ההשקעות מצליחים להשיג תשואה שנתית נומינלית ממוצעת של 4% .  ללא התשואה הזו ,  היה נשאר בסוף הן למנהלים והן לחוסכים הרבה פחות כסף ביד .  אבל דמי ניהול מתונים קצת יותר יאפשרו לגופים המנהלים להרוויח יפה ,  ולחוסכים לשמור על נתח ראוי יותר של כספי חסכונותיהם .  יש להדגיש ,  כי דמי הניהול שחושבו בסימולציה הם דמי ניהול נומינליים .  אילו חלקם היו נשארים אצל החוסכים ,  התרומה שלהם לסכום הכולל שהיה נותר בידי החוסך היה גדול יותר .  זאת בשל מנגנון הריבית דריבית שהיה פועל כאן בגלל התשואה השנתית שהם היו מניבים .  מיד לאחר רפורמת בכר ב-2005 - שהוציאה את מוצרי החיסכון מניהולם של הבנקים - יזם האוצר כמה רפורמות ממשיכות שנועדו להגביר את התחרות בענף החיסכון ארוך הטווח ולהבטיח קצבה ראויה לכל עובד .  למרות זאת ,  סיבות שונות מעכבות את הגעתה של התחרות לשורת דמי הניהול ההכרחית כדי להבטיח שההפרשות לפנסיה שמבצעים מיליוני עובדים אכן יבטיחו להם קצבה ראויה .  אחרת ,  יתברר שיותר משהפרשות העובדים משמשות אותם עצמם - הן מממנות את משכורותיהם של המנהלים בשוק ההון .  כך חישבנו  >  >  הנתונים המוצגים בעמודים הבאים נועדו להמחיש את היקפי דמי הניהול שמשלמים החוסכים במוצרים הפנסיוניים השונים .  בבניית פרופילי החוסכים והגדרת הסימולציה סייעה סוכנות הביטוח קלי שוקי הון ובהרצת הסימולציה עצמה סייע הבנק הבינלאומי .  כדי לפשט את החישובים ואת הצגתם ,  בחרנו כדמות מייצגת בעובד המתחיל לעבוד בגיל 30 וממשיך ברצף עד הפרישה בגיל 67 .  נבדקו ארבע רמות שכר :  עובד שמרוויח בכל שנות עבודתו 10,000 שקל בממוצע ,  15 אלף ,  20 אלף ו-30 אלף שקל בממוצע .  במקרה של משכורת משתנה במשך תקופת העבודה ,  במקרה של אשה שגיל הפרישה שלה נמוך יותר ,  או במקרה של מי שהתחיל לעבוד בגיל צעיר או מבוגר יותר ,  העריכו את ממוצע השכר שלכם ובידקו בטבלה המתאימה .  בכל פרופיל נבדקו שלושת מוצרי החיסכון שבשוק - גמל ,  פנסיה וביטוח מנהלים - כאשר כל החישובים מניחים תשואה ריאלית ברוטו של 4% .  כל מוצר נבדק בשלוש רמות דמי ניהול שונות :  נמוך ,  בינוני וגבוה .  בפנסיה נלקחו דמי ניהול ממוצעים של 4.5% מההפקדות השוטפות ו-0.4% מהחיסכון המצטבר .  בביטוחי המנהלים נלקחו דמי ניהול ממוצעים של 5% מההפקדות השוטפות ו-1.25% מהחיסכון המצטבר .  בגמל נלקחו דמי ניהול נמוכים של 1% ,  בינוניים של 1.4% וגבוהים של 2% .  דמי הניהול שנלקחו כממוצע בגמל הם אמנם קצת מעל הממוצע כיום אך משקפים את הגובה הממוצע הצפוי לדמי הניהול בשנתיים הקרובות .  הסימולציה בפנסיה נעשתה על עובד במסלול הבסיס .  השכר המקסימלי שניתן לבטח בקרן פנסיה מקיפה חדשה הוא 17,928 שקל ,  ולכן ברמות שכר של 20 אלף ו-30 אלף שקל  " נרכשה "  בנוסף לקרן הפנסיה המקיפה גם קרן פנסיה כללית חדשה המתנהגת כמו קופת גמל לכל דבר .  הסימולציה בקרן ההשתלמות בוצעה בהתייחס לתקופת חיסכון רצופה של 37 שנה ,  ללא משיכות במהלכה .  חשוב לציין כי הצבירה שנובעת בקרן השתלמות מהפקדות העולות על שכר חודשי של 15,712 שקל חייבת במס רווחי הון במועד המשיכה .  לפיכך ,  ברמות שכר של 20 אלף ו-30 אלף שקל ,  הסכום המופיע בכתבה כסכום שיקבלו החוסכים הוא לפני ניכוי מס רווחי הון .
 
מי עוד מתקיים מכספי הפנסיה שלך ?  
לא בכדי מכונים דמי הניהול שאנו משלמים לגופים המנהלים את החסכונות שלנו  " השודד השקט ".  בדיקת TheMarker חושפת כי דמי הניהול המצטברים שמשלם חוסך ישראלי במשך שנות עבודתו נעים בין מאות אלפי למיליוני שקלים .  מתי תגיע התחרות לשורת דמי הניהול ? 

