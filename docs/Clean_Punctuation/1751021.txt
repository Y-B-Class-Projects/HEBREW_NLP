התלמיד עולה על רבו ? 
השחקנים נושכים ,  רעבים ,  אנרגטיים ובטח לא תלויים יותר במצבי רוח של שחקן אחד או בחוסר יציבות של שחקן אחר .  דייויד בלאט הפרפקטציוניסט לקח את מכבי תל אביב שירש מפיני גרשון האנמי לכיוון שונה לגמרי .  הנה ארבע מהפכות בולטות שכבר ניתן לזהות
כשדייויד פדרמן התעקש על הבאתו של סופוקליס שחורציאניטיס למכבי תל אביב ,  הוא ידע שבייבי שאק ידליק את הקהל ויעצים את ההייפ סביב הקבוצה .  צביון ישראלי זה טוב ויפה ,  אבל מכבי זקוקה גם לשם נוצץ שיחזיר את הצבע הצהוב ליציעים .  הרבה סנטרים או פורוורדים כבדים ראתה מכבי בשנים האחרונות - דיאור פישר ,  סטפון לאזמה ,  מאצ'יי לאמפה ,  רודני ווייט ,  אלטון בראון ,  אסטבן באסטיסה ומרכוס פייזר  אבל לא היה לה משחק פנים אמיתי ,  כי כולם היו שחקנים משלימים או נטולי יכולת התקפית ,  כשפייזר הוא יוצא דופן ,  אבל השפעתו הייתה מינורית לחלוטין .  סופו הוא סיפור אחר . 
" משחק הפנים הוא השינוי הכי קיצוני העונה ,  הרבה שנים לא היה למכבי שחקן כל כך דומיננטי ,  גם במכבי הגדולה של באסטון ו-וויצ'יץ' לא היה ביג מן עם נוכחות כזאת ".  אומר יעקב ג'ינו , " גם צורת המשחק של מכבי הגדולה לא הייתה של תנועה והכנסת כדור פנימה ,  אלא מבוססת על החוכמה של וויצ'יץ' והתנועה של באסטון .  לא זוכר משחק צבע כזה מאז ימי צ'ורצ'יץ' ".  
לדייויד בלאט יש סנטר אמיתי ,  בניגוד לקודמו פיני גרשון ,  שאולי ציפה מלאמפה להיות סוג של פיבוט .  בנוסף לסופו ,  ריצ'רד הנדריקס הוא אולי לא ריבאונדר אתלטי כמו סטפון לאזמה ,  אבל התקפית הוא משמעותי יותר ממנו ומסוגל לקלוע מחצי מרחק או לבצע מהלכים בצבע .  יחד עם בלו ,  שלא מהסס להוריד נמוכים לאותיות  ( ושלום לך וויל סולומון )  ,  למכבי יש מגוון אפשרויות התקפה בצבע ,  בניגוד לשנה שעברה . 
" השחקנים נהנים מהנוכחות של שחורציאניטיס והעובדה שהוא מרכז את הגנת היריבה אליו ",  מוסיף ג'ינו . " ציוות ההרכבים גורם למכבי לשחק בשני סגנונות משחק שונים ,  כשסופו במגרש יש משחק פנים קלאסי ,  ואם אתה סוגר את הצבע אז אתה פתוח לבלו מבחוץ .  אם אתה יוצא החוצה ,  אז סופו הורג את הקבוצה השנייה .  זה יתרון אדיר ". 
מכבי זרקה 228 פעמים ל-2 בחמשת משחקיה בליגה וביורוליג העונה ,  וקלעה ב-61% .  לשם השוואה ,  בחמשת משחקיה הראשונים בליגה ובאירופה אשתקד זרקה רק 176 פעמים ,  הבדל של 52 זריקות ,  וקלעה מתוך הקשת ב-55% הצלחה .  אפשר ליחס זאת גם להרחקת קשת השלוש ולעובדה שלמכבי יש רק קלע אמין אחד  ( בלו )  ,  אבל אין ספק שלשחורציאניטיס השפעה אדירה ,  והנדריקס מהווה תוספת התקפית .
 בלאט עומד כרגע על אותו מאזן זהה לזה שהיה לגרשון אשתקד אחרי חמישה משחקים :  שלושה ניצחונות ליגה ,  ניצחון והפסד ביורוליג .  אולם בעוד בעונה שעברה הניצחונות של מכבי היו בהפרש קטן  ( למעט זה על לובליאנה )  ,  הרי שבפתיחת העונה הזאת מכבי דורסת את יריבותיה  ( למעט התבוסה בוויטוריה כמובן )  .  הסיבה לכך היא הגנה חזקה ולוחצת במשך דקות רבות ,  דבר שנראה מעט מאוד בעונה שעברה . 
" מכבי שומרת מצוין לשלב זה של העונה ",  סבור ג'ינו , " למכבי הזאת אין יכולת חסימה טובה כמו שלאזמה ופישר סיפקו והם צריכים להתמודד עם זה ששחורציאניטיס לא שומר גדול .  הם מחפים על זה בשמירת אישית טובה יותר מבעבר ,  הגארדים של מכבי יודעים לעבוד עם הרגליים והם נדרשים לזה ,  כי אין מאחורה פישר או באסטון .  הם מחפים על זה גם בעזרה טובה בהגנה ,  עזרה שמונעת חדירה ולא עזרה שבאה להוריד גג ,  זה אומר רוטציות טובות בהגנה ,  כיסוי טוב ,  שימוש נכון במאצ'-אפ .  גם עם סופו לא רואים חור ,  בהתחלה היה נראה כאילו לא יודעים איך לחפות עליו ,  עכשיו אני רואה דברים יותר טובים ,  זאת טביעת יד של מאמן ,  ומה שהצוות המקצועי עושה נראה טוב ". 
העונה יריבותיה של מכבי בליגה וביורוליג קלעו יותר לעומת חמשת המשחקים המקבילים אשתקד עם גרשון  ( 76.2 לעומת 70 )  ,  וזרקו מספר זריקות דומה מהשדה  ( 302 לעומת 314 )  .  אז איפה השינוי ?  מעבר לתיאום ,  החיפויים ,  ההחלפות והעזרה ,  שהיו גם בימי גרשון כמובן ,  השינוי ההגנתי הגדול שהכניס בלאט הוא בקצב . 
" למכבי יש שחקנים שיודעים ללחוץ ומרחיקים את שחקני היריבה מהסל ,  כי אין חוסמים ,  ואז הם מכריחים את היריבה לסוף שעון וזה כופה עליה זריקות פחות טובות ",  אומר רוני בוסאני . " מכבי גם עושה חילופים בפיק-אנד-רול כדי שלא יחדרו לצבע ,  ומחפים בכך על היעדר חוסמים בסגל .  אם מאמן היריבה לא מגיב ללחץ ,  כמו המאמן של ז'לגיריס לדוגמה ,  אז הקבוצה שלו בבלגן ".  
מכבי של בלאט מתנפלת על היריבות .  אם בתקופה המקבילה אשתקד היריבות קלעו מול מכבי ב-45% מהשדה ,  מכבי הנוכחית הורידה את היריבות ל-38% .  היריבות לוקחות גם פחות ריבאונדים  ( 32 לעומת 36.8 )  והלחץ ההגנתי מניב ליריבות יותר איבודי כדור  ( 17.6 לעומת 14.4 )  .  מכבי של בלאט לוחצת יותר את היריבות ,  נשכנית יותר ,  לא מרפה ,  והיא נבנית ממשחק ההגנה והאנרגיות שהוא מספק ,  בניגוד לשנים האחרונות .
 כדי לשחק הגנה כזאת וכדי שהיא תהיה מהודקת ויעילה יותר בהמשך העונה ,  יש צורך ברגליים טריות על הפרקט ותיאום בין כל שחקני הסגל .  בלאט הוא מאמן שדוגל ברוטציה רחבה לאורך העונה ,  בניגוד לגרשון ולא מעט מאמנים אחרים אשר בונים היררכיה לקראת השלבים המתקדמים . 
" כשאתה לוחץ על כל המגרש לאורך זמן אתה חייב רוטציה רחבה ,  אחרת שחקנים ייפלו מהרגלים או לא יעשו את זה טוב ",  מסביר בוסאני מדוע בלאט דוגל בחילופים תכופים ,  בניגוד לקודמיו . " אחרי 9 דקות נגד ז'לגיריס כבר שיחקו עשרה שחקנים .  אתה חייב שחקנים כדי לעשות את זה ,  וזה משאיר את כולם במשחק ". 
הנה דוגמה קטנה שמראה את ההבדל בגישות ,  כל אחת לגיטימית כמובן .  בשני המשחקים הראשונים של 2009/10 ביורוליג שיתף גרשון כמעט את כל שחקני הסגל ,  בדיוק כמו בלאט של 2010/11 .  אבל בעוד גרשון העניק לשחקני החמישייה שלו 270 דקות משחק מ-400 באותם שני משחקים  ( 67.5% מהזמן )  ,  בלאט נתן לחמישייה שלו רק 210 דקות מ-400  ( 52.5% )  .  לספסל יש אצל בלאט תפקיד משמעותי יותר ,  וההגנה הנשכנית היא תוצאה של מתן דקות משחק ליותר שחקנים .  
בקבוצה עם היררכיה יש גו-טו-גאי וברור מי נמצא ברגעי ההכרעה על הפרקט .  זה מקנה יציבות ותחושה של ביטחון לשחקנים .  כשאין היררכיה ברורה ,  לא ברור מי אמור לקחת אחריות ברגע ההכרעה ,  אבל ליריבה קשה לחזות מאין תבוא הצרה . 
" בלאט משתמש במספר גדול יותר של שחקנים ,  ואז רואים ששחקנים נהנים מהמשחק כי יש להם דקות ",  אומר ג'ינו . " זה מקנה למכבי אפשרות לשחק הגנה אגרסיבית כמו שבלאט אוהב ויודע להקנות לקבוצות שלו .  רואים שיש פה השפעה של מאמן ,  שנותן לשחקנים ביטוי ". 
באחד מפסקי הזמן בסיום המשחק של מכבי נגד ברק נתניה בגביע הליגה ,  בלאט זעם על שחקניו על הסגירה המרושלת בהגנה ,  למרות שהניצחון היה ודאי .  אם גרשון היה בשלב הזה נשען לאחור בנינוחות ומתכנן את המשחק הבא ,  בלאט חי כל רגע כאילו מדובר ברגע עליו תקום או תיפול העונה .  הוא בוכה לשופטים ,  גוער בשחקנים ,  מחליף מילה עם גודס ,  תמיד בתנועה .  אולי אין לו את הפאסון של גרשון ,  אבל השחקנים סופגים את האנרגיות שלו מהספסל ויוצרים בעקבות כך קבוצה רעבה ונחושה .  כשפרקינס ,  פארגו ואידסון משתטחים על הפרקט מול גלבוע/גליל ,  ז'לגיריס וירושלים ,  די ברור שזה לא קשור לצביון הישראלי שנקשר לקבוצה . 
" סגנון ההגנה שבלאט הכניס למכבי מחייב אותך לזה ,  מכניס אותך להגנה אגרסיבית ",  אומר בוסאני . " יש הבדל כשקבוצה לוחצת על כל המגרש ולוחצת את הכדור ,  ונעזרת בפרקינס שהוא רוצח בעניין הזה ,  לבין קבוצה שמאמן אומר לה בצורה חצי רדומה 'תקבלו את השחקנים בחצי' .  במכבי רואים לחץ על כל המגרש ,  אחד מחסה על השני ,  רוטציה רחבה ,  אחד מתעייף ומיד יוצא לנוח והמאמן מכניס רגליים רעננות .  בלאט מקרין לשחקנים אינטנסיביות ".  
" השנה רואים שהקבוצה שמחה ,  וזה מאוד בולט ,  אתה מרגיש שיש כימיה בין הצוות המקצועי לשחקנים ורואים את זה בין השחקנים לבין עצמם ",  מוסיף ג'ינו . " גם כשחטפו בוויטוריה ראיתי את תגובת השחקנים ואת הפרגון ההדדי שלהם .  רואים את ההשפעה של בלאט בכל דבר שהוא עושה שם ".  מכבי של בלאט לא תסבול מהאנמיות והאדישות שגרמו לפיני גרשון מבוכה במארוסי .  
הסגל של מכבי רחוק מלהיות מושלם ,  כן ?  אין קלעי טהור שיעזור לבלות'נטאל ויפתח את הגנות היריב ,  ואין למכבי יכולת חסימה או ריבאונדרים גדולים בסגל ,  ובלאט יזדקק לכל ניסיונו וכישרונו כדי לחפות על הבעיות האלה .  אולם כבר בפתיחת העונה הוא הפך את מכבי מקבוצה נטולת משחק פנים ,  שהסתמכה על יכולתו האישית של אלן אנדרסון וסבלה מחוסר היציבות של אנדרו וויז'נייבסקי ואידסון ,  לקבוצה רעבה ואנרגטית ,  שנשענת על הגנה אינטנסיבית ובעלת משחק פנים .  אלה לבד כנראה לא יספיקו לפיינל פור ,  אבל בטוח שבלאט הפך אותה לקשה יותר לפיצוח .
 
התלמיד עולה על רבו ? 
השחקנים נושכים ,  רעבים ,  אנרגטיים ובטח לא תלויים יותר במצבי רוח של שחקן אחד או בחוסר יציבות של שחקן אחר .  דייויד בלאט הפרפקטציוניסט לקח את מכבי תל אביב שירש מפיני גרשון האנמי לכיוון שונה לגמרי .  הנה ארבע מהפכות בולטות שכבר ניתן לזהות

