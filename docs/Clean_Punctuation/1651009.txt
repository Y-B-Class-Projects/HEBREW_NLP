טיפים - לא רק למלצר אלא גם ללקוח
חקירתם של בעלי בית הקפה מסריק בשל חשד להעלמת מס ,  העלתה שוב לדיון את חוסר הבהירות הנוגע לתשלום שכר המלצרים .  שוקי שטאובר משאיר כמה טיפים להבהרת הסוגייה
חקירתם של בעלי בית הקפה מסריק בירושלים בשל חשד להעלמת מס רחבת היקף ,  שכללה מעשים הנוגעים לשכרם של המלצרים ,  העלתה שוב לדיון את חוסר הבהירות הנוגע לתשלום שכר המלצרים והקשר שלו להענקת טיפים .  אני מבקש לבחון את הסוגיה מנקודת מבטם של הלקוחות ,  מעניקי הטיפים .
 אנו מעניקים טיפים ממגוון סיבות שאחת מהן היא הכרת תודה מקובלת למלצר על כך ששירת אותנו היטב .  בדרך כלל אנו לא מעוניינים להיות אלו שלוקחים אחריות ,  במישרין או בעקיפין ,  על תשלום שכרו ,  אבל במקרים רבים זה המצב  הטיפ הוא השכר  כולו או חלקו .  אנחנו מודעים לכך ,  משלימים עם זה ,  ולכן מעניקים טיפ גם במקרים בהם המלצר לא כל כך ראוי לו ,  כי לא נעים ,  הוא מתפרנס מזה .  הלקוח לא צריך להיקלע למצב כזה .
 המדיניות בעניין זה ,  אל מול הלקוחות ,  שונה ממסעדה למסעדה ומבית קפה לבית קפה ,  ומצביעה על רמת השקיפות של פעילותה ועל איכות השירות שהיא מציעה ללקוחותיה .  
בראש פירמידת השקיפות עומדים מסעדות ובתי קפה שכוללים את השירות בחשבון ,  כך שללקוח נהירים כללי המשחק ,  ועבור איזה שירות הוא משלם .  הסכום עובר דרך הקופה והשכר משולם כחוק .
 מתחתם ניצבים מוסדות קולינריים המאפשרים ללקוח גמישות ,  אבל כזו שהוא לא תמיד חפץ בה .  מצד אחד ,  הוא יכול לשלם טיפ במזומן ,  ואז אינו יודע מה עלה בגורלו של תקבול חמקמק זה - האם עבר דרך הקופה או הגיע ישירות למלצר ,  ללא קשר למשכורת .  מצד שני ,  הלקוח יכול לשלם בכרטיס אשראי .  במקרה זה התקבול עובר דרך הקופה וסביר שיהפוך לחלק מהמשכורת .  יש מלצרים שלא אוהבים גישה טיפולוגית זו כי היא משיתה על הטיפ שלל ניכויים .  לעיתים הם מחצינים חוסר שביעות רצון זו .  בטחונו של הלקוח מתערער משהו ,  כללי המשחק לא לגמרי ברורים לו .
 בתחתיתה של הפירמידה ניצבים מסעדות ובתי קפה שכלל אינם מאפשרים ללקוח להעניק טיפ באמצעות כרטיס אשראי ,  רק במזומן .  הלקוח אינו יודע מה הסיבה .  האם משום שמדובר בבעלים טוב ומיטיב שאינו קושר בין המשכורת לטיפ ?  או שמא מדובר באחת הקומבינות שקל לבצעה בכסף מזומן ?  מדיניות כזו לא בוחנת כלל את שיקולי נוחיותו של הלקוח ,  בצד חוסר הוודאות גם לא ניתנת לו אפשרות בחירה איך לשלם את הטיפ .  הרי לא תמיד  " יש עליו מזומן ",  ולא תמיד הוא רוצה לקחת אתו כסף מזומן ,  רק כדי למנוע אי נעימות מעצמו ומהסובבים אותו .
 הפתרון הוא שקיפות .  כיום יותר ויותר ארגונים מתגאים ונותנים פומבי להתנהלותם הראויה בתחומים של איכות סביבה ,  תרומה לקהילה ,  אתיקה ושקיפות .  יואילו גם בתי אוכל ,  המחשיבים עצמם לטובים ואיכותיים ,  לחשוף בפני קהל לקוחותיהם את מדיניות התגמול הקשורה לטיפים .  
אלו שאינם כוללים את השירות בחשבון ,  יכולים להחליף את המשפט הייחודי - המוקף במקרים לא מעטים בעיגול  ( עוד אקט בוטה ואנטי שירותי המבהיר ללקוח מה מצפים ממנו )   - " לא כולל שירות ",  במספר מילים על מדיניות ניהול התשר .  כך ידע הלקוח שהמטרה אליה כיוון אמנם מושגת .  ולחובבי הטיפ רק במזומן :  מתן האפשרות ללקוח להחליט באיזו דרך לשלם את הטיפ ,  בכרטיס אשראי או במזומן .  גם הוא חלק משירות ראוי .
 שוקי שטאובר כתב תשעה ספרי ניהול ומנהל ניהול ,  עבודה ,  קריירה www.shukistauber.co.il

טיפים - לא רק למלצר אלא גם ללקוח
חקירתם של בעלי בית הקפה מסריק בשל חשד להעלמת מס ,  העלתה שוב לדיון את חוסר הבהירות הנוגע לתשלום שכר המלצרים .  שוקי שטאובר משאיר כמה טיפים להבהרת הסוגייה

