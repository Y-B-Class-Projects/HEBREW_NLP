איטליה :  אינטר לא עלתה על שביל הבריחה
הנראזורי קיבלו הזדמנות להגדיל את הפער ממילאן לשש ,  אבל סיימו ב-0:0 עם גנואה .  פאלרמו רביעית ,  אחרי 0:1 על ליבורנו
תוצאות השבת באיטליה עשו שירות נהדר לאינטר ,  אבל היא התעקשה לשמור את העניין בליגה עם 0:0 ביתי מאכזב נגד גנואה ,  שהיה התיקו הרביעי שלה בחמישה משחקים והותיר את הפער על ארבע נקודות .  עוד לפני כן נערכו מספר משחקים של המתחרות על המקום הרביעי ,  אליו שבה פאלרמו הודות לניצחון 0:1 על ליבורנו .  גם סמפדוריה התקרבה עם 1:2 ביתי על לאציו המסובכת בתחתית ,  בעוד נאפולי הפסידה 2:1 בבולוניה ונמצאת במשבר שעלול להשאירה מחוץ לאירופה .
 אחרי שקטעו במחזור הקודם רצף של שלוש תוצאות תיקו עם ניצחון 2:3 בפריולי על אודינזה ,  קיוו באינטר כי יוכלו ליצור המשכיות במשחק הבית מול גנואה ולהגדיל את הפער בפסגה לשש נקודות ,  בעקבות ה-0:0 בין רומא למילאן .  האורחת ,  מצידה ,  רצתה להתקדם למקום השמיני ובעיקר לעשות צרות לאינטר שהשפילה אותה לעיני אוהדיה עם חמישייה בסיבוב הקודם .
 דויד סואזו ,  המושאל מאינטר לגנואה ,  האמין כי הוא וחבריו מסוגלים להפתיע את הנראזורי ,  שפתחו בהרכב התקפי עם גוראן פאנדה ,  מריו באלוטלי ודייגו מיליטו .  למרות הכלים הרבים בהתקפה ,  שחקניו של ז'וזה מוריניו ,  שהמשיך לרצות עונש הרחקה ,  לא הצליחו לאיים בצורה רצינית על שערו של מרקו אמליה במחצית הראשונה .  לאחר ההפסקה הלחץ מצד המארחים התגבר ,  אבל מיליטו ובאלוטלי החמיצו וגם סמואל אטו שעלה מהספסל לא עזר .  אינטר עם עוד תיקו מאכזב ,  מקדימה את מילאן בארבע נקודות .
 אחרי שראתה את יובנטוס חולפת על פניה בשבת ,  רצתה פאלרמו לשוב אל המקום הרביעי ולחזיר אל כנו את היתרון אותו השיגה על פני הגברת הזקנה בעזרת הניצחון בטורינו במחזור הקודם .  פאלרמו לא הפסידה בבית כל העונה ,  וגם ליבורנו שהגיעה לסיציליה אחרי שלוה הפסדים רצופים ,  לא הצליחה לשנות את הנתון הזה ונותרה מתחת לקו האדום .  האורחים החזיקו מעמד מול המטווח של פאלרמו ,  עד שנכנעו בדקה ה-81 לשער של פבריציו מיקולי ,  שבעט לרשת מקצה הרחבה אחרי בישול של המחליף ניקולס ברטולו .
 האם הקסם של וולטר מצארי פג ?  המאמן שלא הפסיד בארבעת החודשים הראשונים שלו בנאפולי ,  סופר כבר משחק שישי ללא ניצחון ורואה את חלום המקום הרביעי מתרחק מקבוצתו .  המשחק הוכרע ברבע השעה הראשונה ,  כאשר דווקא מרסלו זלאייטה האורוגוואי ,  המושאל לבולוניה מנאפולי ,  כבש את הראשון אחרי שבע דקות .  כדור חופשי של אדאילטון הברזילאי חלף על פני כולם בדרך אל הרשת בדקה ה-12 ,  וכל שנותר לנאפולי זה לצמק עם נגיחה של לאנדרו רינאודו שתי דקות לאחר מכן .
 כשהיא מקדימה את הקו האדום בשלוש נקודות בלבד ,  יצאה לאציו למשחק חוץ קשה מול סמפדוריה ,  שלמרות ההפסד לפארמה במחזור הקודם עדיין חולמת על מקום במוקדמות ליגת האלופות או לפחות בליגה האירופית .  כבר אחרי שבע דקות בישל מאורו זראטה לסרג'יו פלוקארי את שער היתרון של לאציו ,  אבל סמפ ,  ללא אנטוניו קסאנו שהחל את המשחק על הספסל ,  ביצעה מהפך הודות לבעיטה אדירה ממרחק של סטפנו גוברטי  ( 29 )  ועוד שער של הסקורר ג'אמפאולו פאציני  ( 36 )  .  זראטה הורחק בדקה ה-77 ולאציו עדיין בסכנת ירידה .
 משחקים נוספים :
 סיינה - פארמה 1:1לסיינה .  סימונה ורגאסולה  ( 69 )  .  לפארמה :  ג'ונתן ביאביאני  ( 34 ) 
קליארי - קטאניה 2:2לקליארי :  אנדראה לצארי  ( 9 )  ,  אנדראה קוסו  ( 74 )  .  לקטאניה :  ג'וזפה מסקארה  ( 31 )  ,  מקסי לופז  ( 35 ) 
בארי - קייבו 0:1לבארי :  חוסה איגנסיו קסטיז'ו  ( 20 ) 
אטאלנטה - אודינזה 0:0

איטליה :  אינטר לא עלתה על שביל הבריחה
הנראזורי קיבלו הזדמנות להגדיל את הפער ממילאן לשש ,  אבל סיימו ב-0:0 עם גנואה .  פאלרמו רביעית ,  אחרי 0:1 על ליבורנו

