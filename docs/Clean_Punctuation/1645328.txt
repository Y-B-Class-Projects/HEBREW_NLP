המטרה :  להגן על כספי החוסכים 
המרוויחים והמפסידים
למה הוקמה ועדת חודק ?  כחלק מהמשבר בשוק ההון שהתרחש במחצית השנייה של 2008 ,  חטף שוק האג"ח הקונצרני מכה קשה במיוחד .  מחירי איגרות החוב נחתכו בעשרות אחוזים ותשואות האג"ח זינקו לרמות תלת-ספרתיות .  כך עלה על סדר היום הסיכון הרב שנוטלים הגופים המוסדיים בהנפקות האג"ח שבהן הם משתתפים ,  על חשבון כספי החוסכים .  הוועדה ,  בראשות עו"ד דוד חודק ,  הוקמה במטרה להסדיר את פעילות הגופים המוסדיים בשוק הנפקות האג"ח הקונצרני ,  ולגבש המלצות להבטחת החזר האשראי הניתן לחברות המנפיקות .  מה הכשל העיקרי שמצאה הוועדה בשוק האג"ח הקונצרני ?  הוועדה מצאה כי בשל התחרות הגוברת בין הגופים המוסדיים ,  קיימת חולשה מהותית ביחסי הכוחות בין החברות המנפיקות הון לבין הגופים המעניקים את החוב .  החולשה הזו מונעת מהמוסדיים לקבל תנאים ראויים לאשראי שהם מעניקים .  עוד מצאה הוועדה כי בניגוד לאשראי הבנקאי ובניגוד למתרחש בשוק האג"ח בארה"ב ובאירופה ,  החברות המנפיקות בישראל מצליחות לגייס חוב בקלות רבה ,  ובאופן שמסכן את הבטחת הפירעון שלו .  מי אמור להרוויח מהמלצות ועדת חודק ?  המרוויחים העיקריים הם החוסכים בקופות גמל ,  קרנות הפנסיה וביטוחי המנהלים .  מימושן של המלצות הוועדה מונע מהגופים המוסדיים להיסחף בתחרות על התשואות ובכך לסכן את כספי החוסכים .  בנוסף ,  מקבלים החוסכים פיצוי הולם יותר ביחס לסיכון שכספם נתון בו .  מי מתנגד להמלצות הוועדה ולמה ?  אחד המתנגדים הראשונים והטבעיים להמלצות הוועדה היה איגוד החברות הציבוריות .  ההתנגדות נובעת מחשש שההמלצות ישבשו את היכולת של החברות להצליח לגייס חוב מהציבור בתנאים סבירים מבחינתן .  זאת ,  היות שהמלצות הוועדה הציבו תנאי סף לחברות המבקשות להנפיק אצל המוסדיים ,  ולא כל החברות עומדות בהם .  בנוסף ,  יש חשש כי יישום ההמלצות יגרום לכך שגיוס חוב יהיה יקר יותר ,  בשל החמרת התנאים .  מתנגד אחר הוא איגוד הבנקים .  עיקר ההתנגדות של הבנקים נובע מסעיף השעבוד השלילי .  החשש שלהם הוא שהסעיף הזה יקשה עליהם לקבל ביטחונות להלוואות שהם מעניקים לחברות .  בנוסף ,  יש לזכור כי הבנקים בעצמם הם חברות ציבוריות שמגייסות מהציבור .  גם התאחדות חברות הביטוח מתנגדת למסקנות הוועדה .  ההתנגדות של חברות הביטוח קשורה להיותן חברות ציבוריות המגייסות חוב מהציבור ,  אך נובעת גם מההתערבות בניהול ההשקעות שהן מבצעות .  הטענה העיקרית היא שההמלצות מעבירות את ניהול ההשקעות מידי המוסדיים למשרד האוצר .  הגורם האחרון והמפתיע שהצטרף למתנגדים היה זוהר גושן ,  יו"ר הרשות לניירות ערך .  גושן רואה התערבות חיצונית בשוק כטעות ,  כאשר לטענתו הנחת הוועדה מוטעית ,  ולא עודף ההיצע הוא הגורם לתמחור הלקוי אלא המרדף של הגופים אחר תשואות .  בנוסף ,  סבור גושן כי המלצות הוועדה רק יחמירו את התמחור הלקוי בשוק האג"ח ,  עקב צמצום ההיצע של החברות שלהן יורשו המוסדיים להלוות כספים .
 
המטרה :  להגן על כספי החוסכים 
המרוויחים והמפסידים

