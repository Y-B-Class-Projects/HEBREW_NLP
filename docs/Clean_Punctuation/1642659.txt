13 נקודות לכספי בניצחון הרוקיז על הסופמורס
הישראלי שיחק 24 דקות ב-128:140 של שחקני השנה הראשונה .  אוואנס נבחר ל-MVP ווסטברוק קלע 40 לסופמורס
אם לפני שנה מישהו היה אומר לעמרי כספי שאת השבוע השני לחודש פברואר בשנת 2010 הוא יעביר בעיר דאלאס המושלגת ,  כחלק אינטגראלי מסוף שבוע האולסטאר ,  הישראלי בוודאי היה מתקשה להאמין .  ועם זאת ,  חצי ראשון פנטסטי של קריירת ה-NBA השתלם לכספי הלילה  ( בין שישי לשבת )  ,  ובגדול ,  כאשר הוא נטל חלק במשחק הרוקיז נגד הסופמורס  שחקני השנה הראשונה נגד שחקני השנה השניה .  כספי סיים הופעה מכובדת ונאה של 13 נקודות ,  בניצחון 128:140 של הרוקיז על הסופמורס - לראשונה מאז 2002 .  אם תרצו ,  מדובר אולי בחותמת הסופית על שכבר התחלנו להבין לפני מספר חודשים :  הילד מיבנה שייך לליגה של הגדולים .
 הישראלי הראשון ב-NBA הוא גם הישראלי הראשון לקחת חלק בסוף השבוע המסורתי ,  היוקרתי והחגיגי ,  וחובותיו של כספי לא הסתיימו עם השריקה לתום משחק הצעירים .  הלילה  ( בין שבת לראשון ,  02:00 )  הוא ייטול חלק גם בתחרות ה-H-O-R-S-E שהוכנסה לסוף שבוע האולסטאר ,  ומהווה את הגרסה האמריקאית למשחק 'חיובים' .  שם הישראלי ינסה לנצח את רייג'ון רונדו וקווין דוראנט .  הלילה ,  הסופרסטאר האדיר של אוקלהומה סיטי דווקא עמד לצידו של כספי ,  כעוזרו של אדריאן דנטלי ,  שהדריך את נבחרת הרוקיז .
 סטטיסטית ,  13 הנקודות של כספי הגיע ב-5 מ-14 מהשדה ,  0 מ-2 מחוץ לקשת ,  ו-3-4 מהעונשין .  אל הנקודות צירף הישראלי גם חמישה ריבאונדים ,  שלושה אסיסטים וחטיפה ,  אלא שמעבר למספרים - כספי פשוט היה נראה שייך .  אמת ,  באופן מסורתי מדובר במשחק נטול-הגנות ומלא בהיילייטס ,  אבל את מקומו בקדמת הבמה עמרי כספי קנה בצדק .  הישראלי הציג מחצית ראשונה טובה מאוד ,  במהלכה פתחו הרוקיז יתרון דו-ספרתי ,  עליו למעשה שמרו עד השריקה לסיום .
 חברו של כספי לסקרמנטו ,  טייריק אוואנס ,  נבחר ל-MVP במשחק עם 26 נקודות מצוינות ,  אליהן צירף גם 6 ריבאונדים ,  5 אסיסטים ו-5 חטיפות .  ברנדון ג'נינגס וג'יימס הארדן הוסיפו 22 נקודות כל אחד ,  אלא שהכוכב האמיתי והקצת נשכח של הערב היה דוואן בלייר .  הפורוורד הנפלא והסימפטי של סן אנטוניו קלע גם הוא 22 נקודות ,  אלא שלצידן ניתן למצוא גם 23 ריבאונדים מדהימים ו-4 אסיסטים .  מנגד ,  ניסה ראסל ווסטברוק לשבור את שיא הנקודות שקבע חברו לאקולהומה סיטי ,  קווין דוראנט ,  בשנה שעברה ,  אלא שהרכז המצוין נעצר על 40  " בלבד ".  גם מייקל ביזלי  ( 26 )  היה טוב בשורות הסופמורס ,  שהיו פייבוריטים לפני פתיחת המשחק ,  ונחלו הפסד מפתיע משהו .  בסופו של דבר התוצאה הסופית היא שולית בסוף שבוע האולסטאר ,  שהוא קודם כל חגיגה אחת גדולה .  ולנו ,  סוף סוף ,  יש סיבה נוספת למסיבה .
 כספי פתח בחמישיה הנמוכה של נבחרת הרוקיז בעמדה 4 ,  כשלצידו טייריק אוואנס ,  ברנדון ג'נינגס ,  סטפן קרי ודוואן בלייר .  מנגד ,  פתחו הסופמורס עם ראסל ווסטברוק ,  או ג'יי מאיו ,  מייקל ביזלי ,  דנילו גלינארי וברוק לופז .  לאחר שלא זכה לגעת בכדור בשתי הדקות הראשונות קיבל כספי כדור יפה מדוואן בלייר וסיים בהטבעה נהדרת ביד שמאל על הראש של גלינארי .  אלא שכמיטב המסורת ,  הגנה גדולה לא נראתה בדקות הראשונות ,  ואחרי חמש דקות והחטאה של הישראלי הראה לוח התוצאות 17:17 ,  כשביזלי וגלינארי מובילים את שחקני השנה השניה .  הישראלי מצא נקודות קלות נוספות אחרי חטיפה ,  וירד לספסל אחרי שבע דקות לטובת יונאס ירבקו .
 החילופים בשני הצדדים נמשכו ואיתם גם הקצב המהיר ,  כשג'וני פלין הראה חלק מהכישרון הטמון בו והעלה את הרוקיז ל-23:27 .  ווסטברוק וקווין לאב דאגו לשמור את הסופמורס קרובים ,  כשגם מארק גאסול השתתף בחגיגה ,  אל מול עיניו של אחיו ,  פאו ,  שישב בצד המגרש .  הדקות הבאות היו קצת יותר מבולבלות ,  ובתוך הבלגאן נתנו פלין וג'נינגס את הטון ,  והעלו את הרוקיז ל-37:42 .  שחקני השנה הראשונה המשיכו לרוץ ,  ושש דקות לתום המחצית הראשונה חזר כספי לפרקט ,  וראה את חברו ,  טייריק אוואנס ,  שומר על היתרון של הרוקיז .  הישראלי חטף כדור נוסף ארבע דקות למחצית ,  סיים בהטבעה יפה במתפרצת ,  ולאחר מכן הוסיף אסיסט לאוואנס המצוין ,  שבסל וירטואוזי העניק לרוקיז את יתרונם הגדול ביותר עד אותו רגע ,  45:55 .  כספי הוסיף ג'אמפ קשה ,  ובתום המחצית הראשונה 55:67 לרוקיז ,  כשהישראלי תורם שמונה נקודות למאמץ .
 את המחצית השניה התחיל כספי על הספסל ,  אלא שגם זה לא הפריע לרוקיז לשמור על הפער ,  כשג'אמפ של קרי קבע 63:77 .  חמש וחצי דקות מפתיחת המחצית חזר כספי לפרקט ,  ואסיסט שלו לג'וני פלין העלה את הרוקיז ל-73:88 .  אוואנס המצוין המשיך לרוץ ולסיים היטב במתפרצות ,  כשמנגד היה זה בעיקר ראסל ווסטברוק שניסה להשאיר את הסופמורס במשחק ,  אך לא קיבל עזרה רבה מחבריו .  כספי קלע פעמיים מהעונשין ,  ההגנות מעט התדהקו ,  ועשר דקות לסיום הובילו הרוקיז בבטחה ,  88:105 .
 ווסטברוק המשיך לקלוע מכל מקום ,  אלא שמנגד אוואנס ,  ג'נינגס ובלייר דאגו להשאיר את הקאמבק של שחקני השנה השניה בגדר נסיון בלבד .  כספי ירד לספסל ,  ו-ווטסבורק תפר את הנקודה ה-40 שלו ,  כשצימק ל-116:108 ,  חמש וחצי דקות לסיום .  אלא שאוואנס דאג להחזיר את היתרון הדו-ספרתי לשחקני השנה הראשונה ,  וארבע וחצי דקות לסיום שב כספי לפרקט .  סטפן קרי הנפלא מצא את היד בדיוק ברגע הנכון ,  ושלשה שלו העלתה את הרוקיז ל-115:130 ,  שלוש דקות לסיום .  כספי ניצל את האין-הגנה של הסופמורס כדי להוסיף דאנק נוסף לפני שירד לספסל ,  וראה משם את דוואן בלייר המופלא משפר את הסטטיסטיקה הנהדרת לקול תשואות הקהל .  ארבע נקודות רצופות של הפורוורד הנפלא של סן אנטוניו קבעו את תוצאת המשחק - 128:140 נאה לרוקיז ,  שמנצחים לראשונה מזה שבע שנים .
 קלעו לרוקיז :  טייריק אוואנס 26 ,  ברנדון ג'נינגס 22  ( 6 ריבאונדים ,  8 אסיסטים )  ,  ג'יימס הארדן 22 ,  דוואן בלייר 22  ( 23 ריבאונדים )  ,  סטפן קרי 14 ,  עמרי כספי 13 ,  ג'וני פלין 9  ( 7 אסיסטים )  ,  טאג' גיבסון 6 ,  יונאס ירבקו 6 .
 קלעו לסופמורס :  ראסל ווסטברוק 40  ( 18 מ-29 מהשדה )  ,  מייקל ביזלי 26 ,  אנתוני מורו 15 ,  קווין לאב 12 ,  מארק גאסול 10 ,  או ג'יי מאיו 8  ( 10 אסיסטים )  ,  אריק גורדון 6 ,  ברוק לופז 6 ,  דנילו גלינארי 5 .
 
13 נקודות לכספי בניצחון הרוקיז על הסופמורס
הישראלי שיחק 24 דקות ב-128:140 של שחקני השנה הראשונה .  אוואנס נבחר ל-MVP ווסטברוק קלע 40 לסופמורס

