לא לנטוש את טוהר המידות כמודל עסקי 
שבוע בשוק
 >  >  עדיין לא ידוע גורל  " חבית חומר הנפץ "  שהתגלגלה לחופי שוק ההון המקומי עם היוודע החקירה נגד פסגות בגין חשד להרצת ניירות הערך .  רשות ניירות ערך הוכיחה שוב כי אינה נרתעת מחקירת אף בית השקעות .  ואולם גם אם הפרשה תתפוצץ ברעש גדול ,  או תנוטרל - השבוע החולף היה עצוב בתל אביב .  הפרשה סדקה באופן בלתי הפיך את תדמיתו של בית ההשקעות הגדול בשוק ההון הישראלי וחיזקה בקרב הציבור הרחב את אחת האמונות הרווחות ביותר שלפיה שוק ההון מונע על ידי מניפולציות .  פסגות ,  בית השקעות צעיר שהוקם במתכונתו הנוכחית רק לפני 5 שנים ,  ניסה ליצור תקדים .  הגישה השיווקית של מנהלי ההשקעות בישראל ובעולם גורסת כי התשואה המושגת ללקוחות היא חזות הכל .  במקרה הטוב - מנהלי ההשקעות המתוחכמים מוסיפים את פרמטר הסיכון .  הגישה של הברוקרים היא כי הניצחון יבוא ממיקסום הפרמטר הראשון ,  ולעתים הם מנסים גם למזער את הפרמטר השני .  פסגות היה בית ההשקעות הראשון בעידן שאחרי רפורמת בכר שבחר לבנות את המותג שלו על טוהר המידות בניהול השקעות .  אין מה לחשוד בבכירי פסגות בחוסר מעשיות או בהיעדר פרגמטיות .  מאחורי הבחירה בכיוון שיווקי זה עמדה ההנחה כי המיתוג ישתלם ברמה העסקית וכי הלקוחות הישראלים החשדניים יימשכו למיתוג זה .  בפסגות התגאו במערך הבקרה של בית ההשקעות ;  בהתנגדות לעסקות בעלי עניין שאינן לטובת המשקיעים ;  בכך שהם סגרו את פעילות החיתום הרווחית ,  בעלת פוטנציאל ניגודי העניינים הרחב ;  וכן התגאו בחיסול פעילות הנוסטרו לפני כמה חודשים ,  גם היא פעילות שעשויה להסיט אותם מקודש הקודשים של התמקדות בטובת הלקוחות .  המודל העסקי של פסגות שהניח כי טוהר המידות משתלם ,  הגיע לשיאו במהלך המלחמה על הסדר החוב של אפריקה ישראל בסוף 2009 .  מנכ"ל פסגות ,  רועי ורמוס ,  הציב עצמו בראש המתעמתים עם ראשי אפריקה על הסכומים שיזרים בעל השליטה בחברה במסגרת ההסדר .  בתי השקעות אחרים היו מעורבים בהסכם באותה מידה ,  אבל פסגות הפך אותו לקמפיין של שמירה על כספי לקוחותיו .  גם אם המהלך שבו ורמוס התייצב בראש המחנה נגד לב לבייב היה ניצול ציני של זירת המאבק הציבורית - לביסוס המותג פסגות - אין בכך פסול .  המשוואה הזו שבה טוהר מידות ,  אפילו ברמה התקשורתית ,  משתלם ברמה העסקית - היא האינטרס של החוסכים במדינת ישראל .  פסגות התייצב במעמד של בית ההשקעות הגדול בישראל עם 130 מיליארד שקל של כספים מנוהלים .  עסקת מכירתו לאיפקס באחרונה הוכיחה לבעלי השליטה בו כי מי שבוחר לשמור על ניקיון כפיים יכול להרוויח הרבה כסף .  הדרך להוכחת החשדות רחוקה .  הרשות תצטרך להתמודד עם עורכי הדין מהשורה הראשונה של פסגות ,  וכן עם הצורך להוכיח כי היתה פה כוונה מודעת להשפיע בדרכי תרמית על ניירות ערך .  ואולם גם אם לא מדברים על נגיעה של הפרשייה האחרונה בכספי הלקוחות ,  היא סדקה את התפישה של פסגות .  היא פגעה ביכולת לנופף בדגל היושרה ,  וביכולת הציבור לבחון ללא חשדנות את מי שמצהיר שהוא כזה .  ההפסד של הציבור יגדל ,  ככל שתגדל העוצמה שבה תתפוצץ הפרשה הנוכחית .
 
לא לנטוש את טוהר המידות כמודל עסקי 
שבוע בשוק

