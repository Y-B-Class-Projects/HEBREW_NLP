העליון דחה בקשת עו"ד ישראל פרי למשפט חוזר
ביהמ"ש העליון דחה את בקשתו של עורך הדין שהורשע בגניבת מאות מיליוני מרקים ,  בין היתר מניצולי שואה ,  לקיים משפט חוזר בעניינו .  השופטים קבעו שהממצאים החדשים שהציג פרי לא יצרו את  " המסה הקריטית הנדרשת כדי לשנות מתוצאת המשפט "
 בית המשפט העליון דחה היום  ( שלישי )  את בקשתו למשפט חוזר של עו"ד ישראל פרי ,  שנידון ל-10 שנות מאסר בעקבות הרשעתו בעבירות של קבלת דבר במרמה בנסיבות מחמירות וגניבה בידי מורשה .  זאת לאחר שבית המשפט המחוזי בתל אביב קבע לפני כשלוש שנים שפרי גנב כ-320 מיליון מארקים מכספי פנסיה מגרמניה של עשרות אלפי אזרחים ישראלים ,  בהם גם ניצולי שואה .
 פרי הקים בשנות ה-80' את  " הארגון למימוש האמנה לביטחון סוציאלי "  והורשע לפני שלוש שנים לאחר משפט שהתנהל במשך כשש שנים .  זאת לאחר שבשנות ה-70' חתמו ישראל ומערב גרמניה על אמנה של ביטחון סוציאלי ,  שלפיה כל אזרח ישראלי יוכל לרכוש באופן רטרואקטיבי זכויות פנסיה סוציאלית בגרמניה .  פרי גרף לכיסו מאות מיליוני שקלים ,  ובית המשפט קבע שעשה זאת על חשבונם של המבוטחים .  הוא נידון ל-12 שנות מאסר וערער לעליון אשר דחה את הבקשה אולם החליט להקל עליו במעט וגזר עליו 10 שנות מאסר .  
פרי לא אמר נואש והגיש בקשה למשפט חוזר .  עיקרי הבקשה הסתמכו על תצהיר של עו"ד גרמני בשם רוסבאך ,  שטען כי עד המדינה בתיק ,  שותפו הגרמני של פרי ,  מרטין הקה ,  הודה בפניו כי שיקר בעדותו בבית המשפט .  כמו כן הוצגו תמלילי שלוש שיחות שקיימה בתו של פרי עם הקה ,  אותן הקליטה ללא ידיעתו .  פרי טען שמהשיחות עולה בבירור כי העד שיקר בעדותו .  עוד טען פרי ,  כי חקירתו של הקה נוהלה שלא כדין וכי קלטות הווידיאו והאודיו המתעדות את חקירת הקה במשטרה ב-1999  " בושלו "  וכי חלקים מהחקירה הוסתרו .
 השופט אליעזר ריבלין קבע כי אין די בעובדות ובראיות שהציג פרי כדי לשנות את תוצאות המשפט לטובתו . " אף לא אחד מן החומרים שבבסיס הבקשה ,  כשהוא לעצמו ,  יכול להביא לשינוי לו מייחל המבקש ;  גם צירופן של העובדות והראיות עליהן סומך המבקש אינו יוצר את אותה מסה קריטית הנדרשת כדי לשנות מתוצאת המשפט ",  כתב ריבלין בהחלטתו .  השופט קבע שמהשיחות המוקלטות עולה בבירור שהקה לא התוודה ששיקר ,  ואף חזר באוזני בתו של פרי על עיקרי גרסתו ,  כפי שהעיד בבית המשפט .
 במחלקה הכלכלית בפרקליטות המדינה הביעו סיפוק רב מההחלטה . " בהחלטתו מהיום הבהיר בית המשפט העליון כי בחינה קפדנית של החומר הרב שהובא בפניו מלמדת שאין חשש לכך שנגרם לפרי עיוות דין ",  נמסר בהודעת הפרקליטות . " צר לנו על הדרך שבה פעלו באי כוחו של מר פרי מיום הגשת הבקשה למשפט חוזר כאשר מעת לעת צירפו לבקשה טענות חסרות שחר נוספות ". 
עורכי דינו של פרי מסרו ,  כי  " כבוד השופט ריבלין הכיר בכך שהוצגו ראיות חדשות משמעותיות ,  אך קובע שההגנה יכולה היתה להגיע לראיות אלו כבר בערכאה הראשונה .  לכן ,  קובע כבוד השופט ריבלין שאין בראיות אלו כדי להתוות את אותה 'רעידת אדמה' שדרושה כדי להצדיק משפט חוזר .  אנחנו מכבדים הכרעה זו .  לאחרונה הגיש ניצב בדימוס בורבוסקי תלונה על התנהגות החוקרים בפרשה .  אנו סמוכים ובטוחים שחקירתה של תלונה זו תשפוך אור חדש על הפרשה ". 

העליון דחה בקשת עו"ד ישראל פרי למשפט חוזר
ביהמ"ש העליון דחה את בקשתו של עורך הדין שהורשע בגניבת מאות מיליוני מרקים ,  בין היתר מניצולי שואה ,  לקיים משפט חוזר בעניינו .  השופטים קבעו שהממצאים החדשים שהציג פרי לא יצרו את  " המסה הקריטית הנדרשת כדי לשנות מתוצאת המשפט "
 
