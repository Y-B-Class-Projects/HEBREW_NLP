המרפסת של נתניהו משרתת את ש"ס 
רפורמת התכנון
 >  >  האגדה מספרת על ג'וחא שקנה מסמר בקיר של השכנים .  בתירוץ הבעלות על המסמר ,  בנה ג'וחא על המסמר מדף ,  אחר כך כוננית ,  אחר כך ארון - ולבסוף השתלט על הבית כולו .  המסמר של ג'וחא הוא משל הולם לרפורמה הדרמטית בתכנון ובבנייה שמקדם באגרסיביות ראש הממשלה .  בנימין נתניהו מסביר שצריך רפורמה כדי שסוף-סוף נוכל  " לסגור מרפסת "  או  " לקבל רישיון בנייה בזמן סביר ",  אבל על המסמר הזה הוא מעמיס מפלצת בת 585 סעיפי חוק ו-350 עמודים .  כיצד צמח המסמר לממדי ענק כאלה ?  והאומנם כל זאת בשביל סגירת המרפסת ?  מעדותה של ראש מינהל התכנון לשעבר ,  דינה רצ'בסקי ,  עולה שמישהו כאן מטעה את הציבור .  רצ'בסקי העידה כי עם כניסת נתניהו לתפקיד זימנו אותה אנשיו וביררו :  איך לשחרר את צוואר הבקבוק בתכנון והבינוי .  רצ'בסקי הסבירה שמאז קום המדינה לא נוספו תקנים במערכת והיא קורסת .  היא ייעצה להוסיף תקנים ,  לחזק את ועדות התכנון ולהכניס סטנדרטים משופרים . " זה לא מספיק גרנדיוזי ",  אמרו אנשי נתניהו . " אם נבוא עם זה לראש הממשלה הוא יזרוק אותנו מהחלון ".  מהסיפור המטריד הזה מתברר שנתניהו עושה במצוקות האזרח מניפולציה מתוחכמת ,  ובחסותה מפץ גדול לריסוק מערכת התכנון המרכזית של המדינה .  על חורבותיה ,  הרפורמה תאכוף חוקי משחק חדשים לגמרי ,  שבמסגרתם פוליטיקאים ויזמים יפעלו במשק נטול חסמים ;  הלאה תושבים נודניקים ,  הצדה מומחים טורדניים ,  החוצה ארגוני חברה וסביבה .  בקיצור ,  סיכול ממוקד של מוקדי הכוח האזרחיים ,  שמפריעים לביבי בחזון המשילות החביב עליו .  באמתלה של פתיחת החסמים והזנקת המשק ,  גורר אותנו נתניהו למציאות מפחידה ,  שבה ועדות מיוחדות מקימות בהליכים מזורזים שכונות ענק ,  אזורי תעשייה מזהמים ומתקני תשתית אדירים שיישנו את חיינו .  האזרחים לא ממש יוכלו להתנגד ,  כי בוועדות יהיה רוב אוטומטי לנציגי הממשלה וזכות הערר תצומצם .  נתניהו מעוניין בחזון הזה מטעמי אידיאולוגיה .  שתי שותפותיו לרפורמה עושות זאת מאינטרס טהור .  הראשונה ,  התאחדות הקבלנים ,  היא שטבעה את הסיסמה של הרפורמה : " תוכנית אחת - ועדה אחת ".  ניירות העמדה שהנפיקה מקבילים לרבים מעקרונות החוק .  המרוויחה השנייה מהרפורמה היא ש"ס .  הרפורמה נותנת לש"ס את  " המפתחות של המדינה "  על מגש של כסף :  לא די שהיא כבר שולטת במשרד הפנים  ( זרוע התכנון של המדינה )  ,  במשרד השיכון  ( זרוע הביצוע של המדינה )  ,  במינהל מקרקעי ישראל  ( בנק הקרקעות של המדינה )  - כעת היא תקבל גם את השליטה במעוז האחרון שמנע ממנה לעשות בקרקעות כרצונה :  ועדות התכנון של המדינה .  הכיצד ?  הרפורמה תאפשר לשר הפנים למנות ולפסול את חברי ועדות התכנון המרכזיות בישראל .  ועוד פרס לשר :  הזכות להגדיר כל שטח במדינה כ"מרחב תכנון מיוחד "  ולהקים בהליכים מזורזים עיר חדשה  ( מעניין למי )  ,  להצמיד שכונות ענק ליישובים ומתקני תשתית מניבי רווחים .  הפתעה ?  ממש לא :  הבסיס להישגים הללו הובטח עוד בהסכמים הקואליציוניים של ש"ס ונתניהו .  שם הובטחו לה מפורשות כל תיקי הנדל"ן והפרטת קרקעות המינהל .  האם בשל כך ש"ס העדיפה את ביבי על ציפי לבני ?  נתניהו מציג את הרפורמה כמהלך שיציל אותנו מהידרדרות לעולם השלישי .  ניתוח מפוכח מוכיח דווקא ההיפך :  זו האוטוסטרדה המהירה שתובילנו לשם .  הכותב הוא פרופ' באוניברסיטת תל אביב

המרפסת של נתניהו משרתת את ש"ס 
רפורמת התכנון

