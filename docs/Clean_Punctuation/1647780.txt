רם : " מה לא אעבור בשביל לשחק עבור מדינת ישראל "
 שחקן נבחרת הדייויס נשאר לבדו בצ'ילה בזמן ששאר חברי הנבחרת הוחזרו למיאמי .  קיום המפגש עדיין מוטל בספק
האם משחקה של נבחרת ישראל נגד צ'ילה בגביע דייויס יועתק ממקומו או יידחה לאור רעידת האדמה שפקדה הלילה  ( בין שישי לשבת )  את המדינה הדרום אמריקנית ?  המפגש נגד צ'ילה במסגרת הסיבוב הראשון של הבית העליון היה אמור להיפתח בשבוע הבא ביום שישי ולהתקיים בעיר קוקימבו ,  שבה עצמה נמדד רעש בעוצמה של 6.5 בסולם ריכטר ,  אם כי לא נגרם נזק לאתר התחרות .  בכל זאת ,  בצ'ילה הוכרז מצב חירום לאומי וכרגע קשה לדעת מה יעלה בגורל המפגש .
 על פי הנחיות איגוד הטניס הבינלאומי ,  ברגע שיפתח נמל התעופה בסנטיאגו יוכלו השחקנים להגיע לאתר התחרות .  בינתיים מחפשת התאחדות הטניס הצ'יליאנית דרכי טיסה שיעקפו את סנטיאגו הבירה .  
רעידת אדמה חזקה בעוצמה של 8.8 בסולם ריכטר הורגשה הבוקר סמוך לעיר קונספסיון ,  שגרמה למותם של מאות אנשים .  מוקד הרעש נרשם כ-90 קילומטר צפונית מזרחית לעיר קונספסיון והוא הורגש גם בבירת המדינה סנטיאגו המרוחקת בכ-320 קילומטר ממוקד הרעידה וגרם לקריסת בניינים ופגע במערכת החשמל והתקשורת .
 בתוך כך ,  הודח הלילה פרננדו גונזאלס הצ'יליאני מטורניר אקפולקו במקסיקו שמשוחק על חימר .  גונזאלס הפסיד 6:7 ,  6:0 ,  6:4 לדוד פרר הספרדי ,  שיפגוש בגמר את בן ארצו חואן קרלוס פררו ,  שניצח את חואן מונאקו .
 נבחרת הדייויס של ישראל המריאה הבוקר מדאלאס לבירה סנטיאגו ,  אך הוחזרה למיאמי בגלל רעידת האדמה .  יושב ראש איגוד הטניס ,  מיכאל קליין ,  אמר בתגובה : " אם שלטונות המדינה לא מצליחים לתת פתרון כי הם יהיו שקועים בטיפול בנפגעים ,  אז ה-ITF יצטרך לקבל החלטות ",  הוסיף קליין . " אף אחד לא יודע מה קורה באתר התחרות עצמו .  אם הכל תקין ,  אז הם יתגברו על זה .  אם יצטרכו למצוא אתר חלופי ,  זה יהיה מסובך יותר .  התמונה תתבהר בשעות הקרובות .  אני אמור לטוס לשם ביום שני ". 
בטיסה הראשונה ,  אשר המריאה עם חברת  " אמריקן איירליינס "  מדאלאס לסנטיאגו ,  וכללה את רוב חברי הנבחרת ,  היו הקפטן אייל רן והמאמן נועם בר עם השחקנים דודי סלע ,  הראל לוי ויוני ארליך .  כשעה וחצי לפני הנחיתה הודיע להם הקברניט כי עקב רעידת אדמה בצ'ילה הם מוחזרים למיאמי .  עם הנחיתה ,  השתכנה הנבחרת במלון בקרבת מקום וכעת הם ממתינים לפתיחה המחודשת של דרכי הטיסה .
 הצוות הרפואי של הנבחרת המריא מישראל עם חברת התעופה הצ'יליאנית  " לאן "  אך הונחת בבואנוס איירס .  נועם אוקון עשה את דרכו מניו יורק עם חברת דלתא והוחזר לניו יורק לאחר כ- 20 שעות טיסה .
 אנדי רם ,  שהמריא בנפרד מהנבחרת עקב טיסות המשך לאחר המפגש ,  הונחת בנמל תעופה שבאנטופגסטה ,  המרוחק שעתיים מסנטיאגו .  רם איבד כל תקשורת טלפונית לאחר קריסת הרשתות במדינה אך במסרון ששלח לאיגוד הטניס ,  אמר : " המצב פה נראה די חמור .  כנראה שאת הלילה אני אצטרך להעביר בעיירה כאן ולצערי אני לא יכול לדבר עם אף אחד ".  
" אני עייף מאוד אחרי עשר שעות בשדה התעופה ",  הוסיף רם . " אני מחכה שכבר יפנו אותנו למלון ומבולבל כי אף אחד פה לא באמת יודע להעריך את גודל הנזק בסנטיאגו או בצ'ילה בכלל וגם לא ברור מתי יטיסו אותנו מכאן .  כרגע אנחנו צריכים לחכות למחר בצהריים כדי לקבל עדכונים .  עצוב שאני בסיטואציה כזאת לבד ,  אבל מה לא אעבור בשביל לשחק עבור מדינת ישראל ",  סיכם רם .
 עדכון ראשון :  12:31

רם : " מה לא אעבור בשביל לשחק עבור מדינת ישראל "
 שחקן נבחרת הדייויס נשאר לבדו בצ'ילה בזמן ששאר חברי הנבחרת הוחזרו למיאמי .  קיום המפגש עדיין מוטל בספק

