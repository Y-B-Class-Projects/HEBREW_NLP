סוף לקיזוז המניפולטיבי 
 >  >  כשפורץ סכסוך בין צדדים לחוזה ,  הצד הטוען להפרת החוזה יכול לתבוע מהצד שכנגד שני סוגי פיצויים .  הראשון הוא פיצויי הסתמכות ,  שהם החזר ההוצאות שהוציא הנפגע עקב כריתת החוזה .  השני הוא פיצויי ציפייה ,  שהם הרווח שהנפגע היה מפיק מהחוזה אילו החוזה היה מקוים .   לא ניתן לקבל הן פיצויי הסתמכות והן פיצויי ציפייה ,  מאחר שמדובר בסעדים סותרים :  פיצויי הסתמכות נועדו להעמיד את הנפגע במצב שבו היה עומד אלמלא נכרת החוזה ,  ואילו פיצויי ציפייה נועדו להעמיד את הנפגע במצב שבו היה עומד אילו החוזה היה מקוים .  עם זאת ,  אין מניעה לתבוע את שני סוגי הפיצויים לחלופין .  החוק מאפשר לנפגע בתנאים מסוימים לגבות את הפיצויים שהוא סבור שמגיעים לו באמצעות סעד עצמי של קיזוז ,  מבלי שייאלץ לפנות לבית המשפט .  הנפגע יכול לשלם את חובו באמצעות משלוח הודעת קיזוז ,  שבה הוא מודיע ליריבו על הפחתת סכום הפיצויים מהחוב שהוא חב לו .  האם ניתן לקזז פיצויי הסתמכות ,  אך מאוחר יותר לתבוע פיצויי ציפייה ?  בהחלטה שניתנה לאחרונה  ( מחוזי ת"א 1202/09 ,  מיום 7 בספטמבר 2010 )  קבע בית המשפט כי משבחר צד לסכסוך לקזז פיצויי הסתמכות ,  יש לראותו כמי שקיבל בפועל לכיסו את פיצויי ההסתמכות ,  ומכאן ואילך הוא  " נתפס "  על בחירתו ואינו יכול לתבוע מהצד השני סעד סותר של פיצויי ציפייה .  עליו להסתפק מכאן ואילך בתביעה לתשלום פיצויי הסתמכות .  לפיכך קיבל בית המשפט את בקשת הנתבעים ומחק על הסף את סעד פיצויי הציפייה שנתבע בכתב התביעה והשאיר על כנו רק את הסעד של פיצויי ההסתמכות .  המשמעות הפרקטית של ההחלטה גדולה :  צד לסכסוך צריך לחשוב היטב לפני שהוא שולח הודעת קיזוז .  בחירה בפיצוי מסוג מסוים במסגרת הודעת הקיזוז מונעת ממנו לתבוע פיצוי סותר בשלב מאוחר יותר .  ההלכה העולה מההחלטה הופכת לבלתי משתלם את הנוהג הנפוץ לשלוח הודעות קיזוז כלאחר יד ,  ללא מחשבה רבה ואף כצעד טקטי כדי להרוויח זמן עד להגשת תביעה מגובשת ובכך ללחוץ על היריב אשר נאלץ  " לרדוף "  אחר המקזז לבית המשפט בכדי לגבות את חובו .  קשה  " לעקוף "  את תוצאת ההחלטה באמצעות ניסוח הודעת קיזוז  " עמומה "  ביחס לסוג הפיצויים שבוחרים לקזז ,  כי לפי הפסיקה חובה לפרט בהודעת קיזוז בצורה ברורה מהו הסכום המקוזז וכיצד חושב .  לדעתנו ,  מדובר בהחלטה נכונה .  הקיזוז כמוהו כקבלת פסק דין הניתן ללא צורך בפנייה לבית המשפט .  את היתרון הגדול שמפיק המקזז מתשלום חובו ללא צורך בפנייה לבית המשפט ,  ומנגד את הסיכון לשימוש לרעה בכוחו זה ,  מאזנים באמצעות חיובו לפרט בהודעת הקיזוז מהו בדיוק הבסיס לחוב של יריבו .  מרגע זה הוא  " ננעל "  על בחירתו .  הלכה זו מונעת התנהגויות מניפולטיביות מצדדים לסכסוך ומחייבת אותם לשקול ביתר רצינות את השלכות מעשיהם .  - הכותבים הם עורכי דין במשרד ש .  הורוביץ ושות' ,  וייצגו את הנתבעים בהליך

סוף לקיזוז המניפולטיבי 
nan
