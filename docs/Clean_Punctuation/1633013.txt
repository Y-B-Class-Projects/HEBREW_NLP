יומני כרונוסלביה  פרק 20 ואחרון
המסע של סימור לכרונוסלביה מגיע לסופו ,  לא לפני שהוא מצליח להציל את אביו ,  מירה וג'ימבו .  השאלה רק אם יצליח להציל את עצמו
אחרי שמלך כרונוסלביה סיפר לנו שרוצחה של לורינטה הוא פמבריס ,  המשכנו לחפש את ג'ימבו החטוף ,  ומצאנו שהיה זה גדול האף מהקרפטים שחטף אותו .  מירה ואבא ניסו להתנפל עליו ,  אבל הוא כלא אותם בכלוב העץ וסיפר להם שמי שעמד מאחורי המזימה היו ליאופולד ואיוון סופרמולר .  
ההכרה חלחלה בי לאיטה .  איני בן אצילים ,  אני סתם איש פשוט ופחדן שלא מסוגל אפילו לנתק את הרגליים מהקרקע כדי לחלץ מצרה את האנשים האהובים עליי מכל .  עמדתי כך מאחורי העץ והסתכלתי על אבא ,  מירה וג'ימבו הכלואים בכלוב התלוי שבנה גדול האף מהקרפטים ,  שם שהמצאתי מתוך פחד לאדם המגודל והמעוות הזה ,  שהיה קורבן של הנסיבות בדיוק כמונו .  גדול האף פנה בינתיים מהכלוב ,  מטולטל עדיין מעוצמת הרגשות ,  לאחר שסיפר לשבוייו בדיוק מה קרה במדינת כרונוסלביה לפני 150 שנה בערך .  הסיפור היכה את כולם בתדהמה .  מירה ישבה בפנים קפואים ,  מנסה לעכל את הדברים ששמעה .  אבי הניח על כתפה יד מחבקת ,  אך דומה כי גם הוא עצמו היה שרוי בעננת הרהורים משל עצמו .  אפילו ג'ימבו ,  שלכאורה נזרק לקלחת המסחררת הזו על לא עוול בכפו ,  הבין את גודל המשמעות של הדברים .  הענק הרים את הגרזן בלאות מהרצפה ,  וחזר לערימת העצים שהחל לחטוב לפני שהפרענו את שלוותו .  
פתאום הרגשתי חום עז עולה בגופי ,  ורצון לזוז ,  לפעול .  עמדתי ככה מאחורי עצים יותר מדי זמן בחיי ,  הייתי קפוא ,  לא פעלתי למען המטרה הנכונה מעולם .  הגיע הזמן לעשות משהו ,  הגיע הזמן לקפוץ החוצה בלי לחשוב ולהסס .  התחלתי לנשום נשימות מהירות וחדות ,  והרגשתי איך אני הופך קל יותר מהאוויר .  זה הזמן !  
זינקתי באוויר בשאגת קרב אדירה ,  שיצאה לא מהריאות אלא מהבטן ,  מהרגליים ,  מכל הגוף .  רצתי אל קרחת היער בשיא הכוח ,  והתנפלתי על גדול האף בלי לחשוב על התוצאות .  הוא כבר היה חמוש בגרזן ,  אבל גורם ההפתעה היה לטובתי .  הוא לא שיער כי יש אדם נוסף מאחורי העץ .  קפצתי עליו בכל כובד גופי ,  והפלתי אותו לאדמה .  הגרזן עף מידיו ,  אך הוא עדיין היה גדול ממני כפליים וחזק ביותר .  לאחר ההלם הראשוני ,  הוא חזר לאיתנו ,  והתנפל עליי בקפיצה .  הוא חבט בי באגרופיו ,  הטיל אותי לקרקע ובעט בי .  הרגשתי את הכאב בצלעות ובפנים עם כל מכה ,  אבל לא ויתרתי .  התחמקתי מאחת הבעיטות והדפתי אותו לרצפה עם הרגל .  הוא צנח כשק פחמים על האדמה ,  ואני קפצתי על גבו והתחלתי לחנוק אותו בשתי ידיי .  הוא השתולל וזעק מכאב ,  ניסה לקום ושלח את ידיו לאחור כדי לתפוס אותי ,  אבל ידיי כבר היו לפותות היטב סביב ראשו .  הוא הצליח להתגלגל על צידו ,  ומחץ אותי תחת כובד משקלו ,  אבל לא ויתרתי ,  והמשכתי לחנוק אותו בשתי ידיי שכבר החלו להכחיל מהמאמץ .  הרגשתי איך כל עצם בגופי עומדת להתרסק כאשר הוא שכב עליי ,  מנסה להדביק אותי אל הקרקע ולנער אותי מעליו כמו כלב שמנסה להיפטר מטפיל טורדני ,  אבל ההחלטה כבר היתה בי .  אני אלחם בו עד המוות אם צריך ,  אני לא אשב יותר בצד ,  מבועת מפחד .  
הוא היה גדול ,  וקשה היה להכניע אותו .  דומה כי הוא יכול להחזיק מעמד לנצח ,  ואני התחלתי להרגיש איך כוחותיי אוזלים ממני תחת משקלו העצום ,  כיצד אני נקבר באדמה וגופי אינו נשמע לי יותר .  הוא הרגיש כי אני משחרר לאט את אחיזתי ,  ובשאגת אימים המשיך להצמיד אותי אל הרצפה ,  למעוך אותי תחתיו .  הדם אזל מפניי ומידיי ,  והרגשתי גל של קור עובר בתוכי ,  כתמים שחורים הופיעו מול עיניי ,  ושאגת הניצחון של המפלץ בעל האף העצום הדהדה באוזניי כרכבת מתקרבת בחושך .  זה היה הסוף ,  אין ספק .  
הסוף ?  לעולם לא !  לעולם לא אכנע יותר לפחדנות ,  להתמכרות להפסדים !  המפלץ בעל האף העצום ..  .  זהו זה !  איך לא חשבתי על זה קודם ?  !  ריכזתי את שארית כוחותיי בתנועה האחרונה והחשובה ביותר .  בתנופה אדירה עזבתי את צווארו של האיש הענקי ,  ותפסתי אותו באפו ,  האף שכזכור כיסה את מחצית פרצופו המעוות .  כל יד שלי כיסתה נחיר אחד ,  ומשכתי אותו כך לאחור בשיא הכוח שנותר לי .  הוא התפתל וצרח מכאבים ,  מופתע מהשינוי הפתאומי שהפך אותו ממנצח ודאי בקרב הזה למי שנתון פתאום בסכנה גדולה .  ראיתי שהתוכנית עובדת ,  והמשכתי למעוך את נחיריו לתוך אפו ,  גורם לו לשאוג בייסורים אדירים .  עדיין הייתי מעוך תחת גופו ,  אבל הוא כבר לא יכול היה לדחוף אותי עוד למטה ,  ובשנייה הבאה אף הצלחתי להפוך אותו שוב על צידו מכיוון האף .  הוא הפחית את התנגדותו לאט לאט ,  ואני הוספתי לקמט ולדחוף את האף לתוך גולגלתו בידיי .  לבסוף שקעה גם שאגתו ,  והוא צנח כשפניו קבורים ברצפה ברעם עמום .  לא עזבתי את ידיי מהאף והמשכתי לשכב על גבו ,  המום מגודל האירוע ,  מתנשף בכבדות מהמאמץ ,  ומוודא שהוא אכן מחוסר הכרה .  
קמתי לאט על רגליי ,  מחזיר לעצמי את גופי ואת תודעתי הקודמת .  ניצחתי .  עשיתי את מה שהייתי צריך לעשות ,  בפעם הראשונה בחיי ,  וניצחתי .  התחושה היתה מסנוורת ,  גדולה ומופלאה .  לפתע שמעתי פתאום את קריאות העידוד והניצחון של הכלואים ,  שכנראה עשו זאת לאורך כל הקרב ,  אלא שקריאותיהם לא הגיעו לאוזניי בגלל שאגות הכאב של היצור שהכנעתי .  נזכרתי בהם מיד ,  והלכתי לשחרר את החבל שתלה את הכלוב באוויר .  הורדתי אותם בזהירות אל הרצפה ,  ושחררתי את הבריח .  הם יצאו בשמחה .  אבי חיבק אותי חיבוק אמיץ ,  ולחש באוזני : " כל הכבוד ,  בני ." 
הלחישה הזאת היתה שווה עבורי את המסע כולו .  ג'ימבו המאושר קפץ עליי בהתלהבות וצעק : " הראית לו מה זה ל'תעסק עם סופרמולר !  "
 מירה עמדה בצד ,  מחויכת .  לכסנתי אליה את מבטי ,  וחייכתי גם אני . 
" נראה לי שהגיע הזמן לחזור הביתה ,  לא ?  "  אמרתי בתחושת הקלה גדולה .  אבי וג'ימבו הנהנו במרץ ,  והתחילו לצעוד מאוששים בחזרה לכיוון תחנת הרכבת . 
" אני מצטערת לקטוע את השמחה המשפחתית ,"  אמרה פתאום מירה ,  שנותרה עומדת מאחור , " אבל יש לנו עוד עניין אחרון שצריך לסגור ." 
נעמדנו שלושתנו על מקומנו .  הסתובבתי אליה ולא הבנתי על מה היא מדברת .  פניה היו רציניים ,  מרוחקים מאד . 
" בואי ,  מירה ,"  אמר לה אבי בדאגה . " נסגור את זה בבית ."  דומה היה שהוא מבין את כוונתה .  הסתכלתי עליו בפליאה . 
" לא ,  אלכסנדר ,"  אמרה . " יש דברים שצריכים להיעשות ." 
ואז היא פנתה אליי . " אתה יודע למה אתה נמצא פה ,  במקום הזה ,  במדינה הזאת ,  נכון ,  סימור ?  אתה זוכר את מטרת הביקור שלנו במקום המקולל הזה ." 
הייתי המום עדיין ולא הבנתי דבר ממה שאמרה לי . 
" כאשר נפגשנו בלילה ההוא בפעם הראשונה ,  כבר אז ידעת כיצד זה ייגמר .  כל הזמן ידעת .  ועכשיו הגיע הרגע ." 
התקרבתי אליה כדי לפייסה ,  לא בטוח עדיין ממה .  רציתי לשלוח יד לעברה ,  לנחם אותה ולעודד אותה שבבית הכל יהיה בסדר .  בתנועה מהירה כברק ,  שלחה מירה יד לעבר קרסולה ,  הוציאה משם סכין חדה ,  נופפה אותה באוויר בתנועה מיומנת ,  ולפני שידי הספיקה לחזור ולהתחמק ,  תפסה אותה מירה ,  משכה אותי אליה ,  ונעצה את הסכין עמוק בבטני .  
הכאב היה משתק .  חשתי את כל גופי מתכווץ לתוך עצמו ,  בוער מפנים ופועם כתוף ענקי של תזמורות .  צעדתי לאחור צעד רועד או שניים ,  אוחז בבטני ,  ונפלתי לארץ .  ג'ימבו ניסה להתנפל עליה ,  אך אבי אחז בו בכתפו ,  ולקח אותו לצד .  
ראיתי עכשיו את השמיים הכחולים ואת צמרות העצים נעות בשקט .  ראשה של מירה הופיע מעליי .  
היא דיברה בשקט ובביטחון . " אני ,  מיראבל רוזנשטראוך ,  נכדתה של בתה של לורינטה רוזנשטראוך ,  בתו של הקצב ירולים רוזנשטראוך ,  האיש החשוב והאדיר ביותר בכפר טוריסי ספאטולום שבמדינת כרונוסלביה ,  נוקמת בזאת את נקמתה של אמא של סבתי ,  שנרצחה על ידי ליאופולד השד ואיוון סופרמולר ,  ורואה את העניין סגור ומסוגר בפני המלך ובפני האל ." 
כאשר אמרה זאת ,  צפו מול עיניי תמונות ישנות ,  שנדמו כאילו קרו לפני זמן רב כל כך ,  אך למעשה התרחשו רק לפני שבוע .  ראיתי את מירה ואותי יושבים בפאב וצוחקים ,  ראיתי אותה חורטת במיומנות את מספר הטלפון שלה על המצית שלי ,  ראיתי אותה בביתי ,  מספרת לי שהיא תיקח אותי למקום רחוק ותנקום את נקמתה ,  ראיתי אותה מחייכת לעברי במטוס ושואלת אם אני רוצה קפה או תה .  ראיתי אותה שוכבת מעליי ברגע הקסום ההוא ,  קוראת בשמי לתוך הלילה .  כל כך הרבה פעמים ראיתי אותה ,  אבל לא הבנתי דבר .  היא אמרה לי כל מה שהייתי צריך לדעת ,  אך הייתי אטום במחשבותיי .  השמיים הכחולים התקדרו מעט ,  וצמרות העצים נעטפו בשכבה דקה של שחור .  
מירה קירבה אליי את ראשה ,  קרוב כל כך ששוב יכולתי לראות בעיניים כלות את החיבור שבין אפה התותב לפניה .  אהבתי אותה כל כך ברגע הזה ,  למרות הכל .  זו היתה מירה .  מתוקה ומרירה .  שקרנית ורצחנית .  זו היתה מירה שלי .  השמיים כבר לא היו כחולים יותר ,  כי אם שחורים ,  והעצים הפכו לרשרוש נעים באוזניי .  
היא הצמידה את פיה אל אוזני ,  לחשה לי : " אני מצטערת כל כך ,  אהובי .  היה שלום ." 
ואני עצמתי את עיניי בפעם האחרונה .  

יומני כרונוסלביה  פרק 20 ואחרון
המסע של סימור לכרונוסלביה מגיע לסופו ,  לא לפני שהוא מצליח להציל את אביו ,  מירה וג'ימבו .  השאלה רק אם יצליח להציל את עצמו

