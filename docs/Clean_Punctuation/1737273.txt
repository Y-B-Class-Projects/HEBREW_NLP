כך תימנעו מלשלם לבנק עמלות מנופחות
צריכים להפקיד צ'ק או זקוקים למשכנתא ?  מלבד העמלות והריביות שגובים הבנקים מהלקוחות באופן שוטף ,  יש להם דרכים יצירתיות להוציא מכם כסף .  איך תמנעו מהמלכודות השונות ?  עורכי דין מומחים מייעצים ומזהירים מפני הסכנות 
בחודש שעבר קבע בית המשפט המחוזי בתל אביב כי בנק הפועלים יפצה לקוח שלו בקרוב ל-2 מיליון שקל ,  לאחר שחייב אותו לפתוח 44 תוכניות חיסכון כתנאי לקבלת אשראי מהבנק . " אווירת כפייה שרתה ביחסים שבין התובע לבנק ",  קבעה השופטת דרורה פלפל בפסק דינה .  
יחסי כפייה שכאלה יכולים אולי להיחשב חריגים ,  ואולם ,  מקרה זה מדגים היטב את יחסי הכוחות הבלתי שוויוניים בין הבנק ללקוחותיו .  בתי המשפט כבר עמדו רבות על הבעייתיות הכרוכה ביחסי כוחות אלה .  בית המשפט העליון ציין בהזדמנויות רבות כי  " הכללים המשפטיים צריכים להבטיח שירות ראוי ללקוח ,  מתוך הנחת עוצמתו של הבנק אל מול הלקוח היחיד - עוצמתו תרתי משמע ,  זו הכלכלית וזו הכרוכה במיומנות היומיום בטיפול בכספים ".  
בית המשפט קבע כי  " הבנק הוא צד חזק ובעל חובות אמון כלפי הציבור בכלל וכלפי הלקוח בפרט ,  בהיותו ספק שירות חיוני ובעל עוצמה רבה ".  
מלבד העמלות והריביות שגובים הבנקים מהלקוחות באופן שוטף ,  יש להם דרכים יצירתיות להרוויח כסף מהלקוחות ,  והלקוח התמים ,  שבדרך כלל אינו מבין בחוזים ,  בכלכלה או בניירות ערך ,  לא יודע מתי הדבר נעשה כדין ומתי לא .  
לקוחות רבים נותנים בבנק אמון מלא וחותמים אוטומטית על המסמכים המוגשים להם מבלי שעיינו מספיק בסעיפים הרבים ובאותיות הקטנות הכלולים בהם .  אחרים מסכימים מיידית להמלצות פקיד הבנק ללא ייעוץ עצמאי מתאים .  
איך ניתן להימנע מהמלכודות הללו ומתי מומלץ לגשת לייעוץ עצמאי ?  עו"ד ד"ר רוי בר-קהן ,  ממשרד בלושטיין ,  בר-קהן ,  ציגנלאוב ושות' ועו"ד ארנון גרפי ,  מומחים לדיני בנקאות וחוזים ,  מזהירים מפני הסכנות .  
הבעיה :  אתם זקוקים לאשראי מהבנק ויודעים שתוכלו להחזירה ,  אך הבנק מציב בפניכם תנאי להעמדת ההלוואה - עליכם לפתוח במקביל תוכניות חיסכון .  בלשון משפטית מדובר ב"התניית שירות בשירות ",  והדבר אסור לפי חוק הבנקאות .  במקרים חמורים יותר ,  הבנק מחייב את הלקוח לרכוש ניירות ערך שהבנק מעוניין לקדם או דורש שיצטרף לקרנות נאמנות של הבנק כתנאי למתן האשראי .  
לדברי עו"ד גרפי ,  ראש ועדת בנקאות בלשכת עורכי הדין ,  כדי להוכיח כי הבנק אכן הציב תנאי אסור לפני מתן האשראי ,  על הלקוח להוכיח התאמה בין השירות שביקש לבין השירות שהציב הבנק כתנאי למתן האשראי .  
במסגרת הדיונים בבית המשפט ייבחן ראשית אם היתה אי כדאיות כלכלית מצד הלקוח בנטילת השירותים .  שנית ייבחן אם קיימת התאמה במועדים בין השירות שלגביו הוצב תנאי  ( מתן אשראי )  לבין השירות האחר  ( פתיחת תוכנית חיסכון )  .  בנוסף ,  יבדוק בית המשפט את מידת ההתאמה בין הסכומים של השירות המותנה ובין השירות המהווה את התנאי וכן את הרקע הכללי של פעולות הלקוח בחשבון הבנק ,  תדירותן והמידה שבה הוא צרך את השירותים השנויים במחלוקת בתקופות אחרות .  
המלצה :  אם הבנק הציב בפני הלקוח דרישה לפתוח תוכנית חסכון כתנאי למתן אשראי או הלוואה - הלקוח יכול לתבוע את הבנק .  על הלקוח לשכנע את בית המשפט שמדובר בתנאי שהבנק הציב לפני מתן השירות .  לדברי עו"ד גרפי ,  די ביצירת אווירה ולחץ סמוי המופעל על הלקוח כדי להוכיח את הצבת התנאי .  כלומר ,  גם אם נרמז ללקוח כי הבנק יראה בעין יפה השקעה בתוכנית חיסכון ,  או שייאמר לו שהשקעה בתוכנית חיסכון עשויה להוות קרקע נוחה לקבלת אשראי מבוקש או הלוואה ,  מדובר בלחץ סמוי .  
גרפי מסביר כי התוצאה של הלחץ הסמוי או התנאי שמציב הבנק מבחינת הלקוח שנטל את האשראי היא נזק מתמשך ,  המבוסס על ההפרש בין ריבית הזכות הנמוכה יחסית שמקבל הלקוח בעבור תוכניות החיסכון ,  לבין ריבית החובה הגבוהה שהוא משלם על האשראי שקיבל .  
עו"ד בר-קהן מדגיש כי התניית שירות בשירות אינה חוקית בהתאם להוראות החוק .  לכן הוא ממליץ להבהיר לבנק כי אם מתקיימים התנאים להענקת האשראי ,  והבנק מוכן לתת את האשראי ,  אסור לו להתנות האשראי בפתיחת תוכנית חיסכון .  
הבעיה :  התחתנתם והדוד מארה"ב העניק לכם צ'ק מחשבונו בבנק אמריקאי ;  אתם בעלים של חברה המייצאת מוצרים וקיבלתם תשלום באמצעות צ'קים מחשבון בנק זר .  בכל אחד מהמקרים שבהם אתם מבקשים להפקיד צ'ק במט"ח ,  הבנק יחתים אתכם על טופס הפקדה מתאים .  אם לאחר שראיתם את סכום הצ'ק בחשבון ,  אתם סבורים כי בזאת הסתיים העניין - טעות בידיכם .  
עו"ד בר-קהן מבהיר כי מדובר בטעות נפוצה .  החוק קובע בנוגע לצ'קים המשוכים מבנק ישראלי כי לאחר שלושה ימים הזיכוי בחשבון הבנק שלכם הופך לקבוע .  ואולם ,  לגבי צ'קים זרים אין הוראת חוק מקבילה .  לכן ,  כאשר אתם מפקידים צ'קים המשוכים מבנק בחו"ל ,  הזיכוי יכול לקחת פרק זמן רב .  גם לאחר הזיכוי ,  הבנק שומר על זכותו להחזיר את הצ'ק .  סעיף שגרתי המצוי בטופס ההפקדה של הצ'ק מעניק לבנק את הזכות להחזיר את הצ'ק גם לאחר כמה שנים .  כלומר ,  אם כתוצאה מליקוי כלשהו בצ'קים הבנק יידרש להחזיר את תמורת הצ'קים לבנק הזר ,  הוא יכול לחייב את חשבונכם .  
כך למשל ,  ארע לבוריס אזבל ,  שחשבונו חוייב לאחר כמה חודשים בשל צ'ק מבנק זר שהפקיד והתברר כחסר כיסוי .  במקרה של אזבל ,  בית המשפט קבע כי הבנק יכול לקבוע הוראה בחוזה המאפשרת לו לחייב את חשבון הלקוח לאחר פרק זמן מסוים .  ואולם ,  כל תקופה העולה על פרק זמן סביר של כמה שבועות או חודשים בודדים מהווה סעיף מקפח בחוזה אחיד שלבית המשפט סמכות לשנותו .  
המלצה :  בר-קהן מציע ללקוח כי בכל מקרה שבו מופקד צ'ק המשוך על בנק זר ,  יש להגביל את אפשרות ההחזרה של צ'ק זה לפרק זמן סביר ,  ובכל מקרה לא להסכים לתקופה של שנים .  כן מומלץ לערוך רישום מתאים ולהיות מודעים לכך שעד לחלוף פרק זמן זה ,  הפקדת הצ'ק היא זמנית ועל תנאי .  אם יש באפשרותכם לחזור אל נותן הצ'ק ולבקש שייתן לכם צ'קים חלופיים מבנק ישראלי - בדרך זו תוכלו להבטיח שהזיכוי בחשבון הבנק שלכם יהיה קבוע תוך שלושה ימים .  
מי שלוקח משכנתא מבנק בדרך כלל גם עושה במקביל ביטוח חיים כדי להגן על בני משפחתו מפני הוצאתם מהבית במקרה של פטירה .  בסוגים מסוימים של משכנתא ,  לבנק יש זכות לדרוש מהלקוח לערוך ביטוח חיים ,  אך למעשה הוא לא חייב לדרוש זאת כתנאי למתן ההלוואה למשכנתא .  
הבעיה :  מתברר כי גם במקרים שבהם הבנק לא אמר ללווה שהוא יכול לערוך ביטוח חיים ,  הבנק יוכל לתבוע את החזר הלוואת המשכנתא ממשפחתו של הלווה שנפטר .  בשורה של פסקי דין התלבטו בתי המשפט האם במצב בו הבנק בחר שלא לדרוש מהלווה לערוך ביטוח חיים ,  הימנעות הבנק מלהפנות את תשומת ליבם של הלווים לאפשרות לערוך ביטוח חיים היוותה הפרה של חובות הבנק .  הפרה כזו גורמת לכך שהבנק לא יוכל לדרוש את פירעון ההלוואה לאחר פטירת המנוח לגביו לא נערך ביטוח חיים .  
ברוב פסקי הדין שעסקו בסוגייה נקבע כי אין להטיל על הבנק את החובה לגלות ללווה את האפשרות לערוך ביטוח חיים ,  וכי המדובר בנטל המוטל על הלווה .  
ב-2004 הגיש בנק לאומי למשכנתאות תביעה נגד בני זוג לאחר שנטלו מהבנק משכנתא בסך של 150 אלף שקל לצורך שיפוץ דירתם .  הבנק התנה את מתן ההלוואה בכך שהאישה תערוך ביטוח חיים ,  אך מהבעל לא דרש זאת .  הבעל נהרג באסון התמוטטות הרצפה באולמי ורסאי ,  והאישה נאלצה לשאת בהחזר הלוואת המשכנתא לבדה .  תביעת הבנק התקבלה ,  ובית המשפט קבע כי לא היתה חובה על הבנק לדרוש או ליידע את הלווים באפשרות עריכת ביטוח החיים .  
המלצה :  גם אם הבנק אינו דורש מכם לערוך ביטוח חיים לצורך קבלת משכנתא ,  בר-קהן ממליץ לערוך את הביטוח .  לדבריו ,  מדובר בעלות נמוכה יחסית שיכולה לחסוך עוגמת נפש רבה לבני המשפחה אם חלילה אחד מבני הזוג שנטל את ההלוואה נפטר .  
הבעיה :  מקרים של זיוף או גניבת צ'קים הם חלק בלתי נפרד מהחיים .  הדוגמאות רבות :  שותף לדירה שגנב לשותף אחר צ'ק וזייף חתימה ;  עובדים או שותפים בעסק שעשו שימוש בפנקס הצ'קים של החברה שבה הם עובדים ללא אישור או הסכמת השותף האחר ;  בני זוג בהליכי גירושים שעושים שימוש בפנקס הצ'קים המשותף ללא ידיעת הצד השני ועוד .  
בר-קהן מציין שהוראות פקודת השטרות קובעות כי צ'ק שאינו נושא את חתימתו של אדם אינו יכול לחייבו ,  כך שלכאורה האדם שחתימתו זויפה אינו חייב בגין הצ'ק .  ואולם ,  כשמדובר במספר רב של צ'קים שמזויפים במשך תקופה ארוכה ,  בתי המשפט קבעו כי על הלקוח היה להבחין בשימוש לרעה שנעשה בשמו .  אם הלקוח לא עשה כן הוא עלול גם לשאת באחריות .  
מפסקי דין שניתנו בנושא זה עולה כי בשל שיקולי עלות ותועלת ,  הבנקים אינם נוהגים להשוות את דוגמאות החתימה הנמצאות בידם בחתימה על הצ'קים ,  כשמדובר בצ'קים בסכומים קטנים .  
בפסק הדין בעניינו של שמעון איפרגן נגד הבנק הבינלאומי הראשון לפני כשנתיים מתח בית המשפט השלום בקריות ביקורת על מדיניות הבנקים שלא להשוות ולבדוק דוגמת חתימה עם צ'קים שסכומם נמוך מ-3,000 שקל .  השופט אליעזר שחורי קבע כי מדובר בהפרת הסכם וברשלנות חמורה ,  ופסק כי על הבנק לשאת בנזק שנגרם ללקוח כתוצאה ממשיכת צ'קים אלה .  
מנגד ,  השופטת חנה פלינר מבית המשפט השלום בתל אביב ,  קבעה בחודש יוני השנה בסכסוך שבין בנק אוצר החייל ללקוח כי  " החובה המוטלת על הבנק אינה לבצע בדיקה של גרפולוג לכל צ'ק וצ'ק .  זו גזירה שהבנק אינו יכול לעמוד בה ".  
לדבריה , " אם הצ'קים שניתנים במסגרת הפעילות השוטפת של הבנק נראים תקינים ,  המוטבים הם ספקים ועובדים של החברה ,  המשיכות אינן לכיסיהם הפרטיים של החותמים והסכומים אינם חריגים - אין מקום להטיל על הבנק לבצע בדיקות החורגות מעבר לסביר ".  
המלצה :  עשו לעצמכם הרגל לבדוק את תדפיסי חשבון הבנק או באתר האינטרנט של הבנק את מצב חשבון הבנק שלכם .  בטלו פנקס צ'קים שאתם לא מוצאים וכל צ'ק שלא ברור לכם מה עלה בגורלו .  אם הבנק חייב אתכם בשל צ'קים שלא רשמתם ,  יש לכם אפשרות לתבוע את הבנק להחזיר את הצ'קים .  סיכויי תביעה כזו תלויים ,  בין היתר ,  באיכות הזיוף ,  סכום הצ'קים ,  מספר הצ'קים והתקופה שבה הם נפרעו בחשבון .  
הבעיה :  כאשר הלקוח לא עומד בהחזר חוב ,  הבנק יכול להגיש נגדו תביעה או לאיים בהגשתה .  במקרים רבים נערך במצב כזה משא ומתן בין הבנק ללקוח שבסופו עשויים הצדדים להגיע להסדר חוב .  כיצד יודע הלקוח שההסכם שעליו הוא חותם תואם באופן מלא את המוסכם בהסדר חוב ?  
במקרה שהגיע לבית המשפט ,  ניהל בנק הליך של כינוס נכסים נגד חייבים שלא עמדו בהחזר הלוואות המשכנתא .  הצדדים הגיעו להסדר שבמסגרתו נכתב כי עם קבלת התשלומים מהחייבים אין ולא תהיה לבנק תביעה נגדם .  החייבים לא היו מיוצגים ,  ולא דאגו לציין במפורש כי במסגרת ההסדר צריך לסגור גם את תיק ההוצאה לפועל שנפתח במקביל על ידי הבנק .  ואולם ,  הבנק המשיך בניהול תיק ההוצאה לפועל .  
בית המשפט קבע כי על הבנק היה לידע את החייבים כי הסכם הפשרה לא כולל את תיקי ההוצאה לפועל ,  ומשלא עשה כן ,  הפר את חובות האמון שלו כלפי הלקוחות .  נפסק כי על הבנק להשיב לחייבים את כל הכסף שנגבה מהם בתיקי ההוצאה לפועל בצירוף הפרשי ריבית והצמדה ולהפסיק את הגבייה העתידית .  
המלצה :  ודאו כי הסכם הפשרה כולל באופן מפורש את סגירת כל ההליכים התלויים ועומדים .  מומלץ מאוד בעת עריכת הסכם פשרה מול הבנק להיעזר בייעוץ מקצועי של עורך דין מטעמכם .  
הבעיה :  כאשר ההכנסות וההוצאות של הלקוח הן במטבע חוץ ,  הוא נזקק לעתים להלוואה שגם היא במטבע זר .  הבנקים נוהגים להוסיף סעיף בהסכמי ההלוואה לפיו הלוואות מטבע חוץ יוחזרו לפי השער של מטבע החוץ במועד ההחזרה .  סעיף נוסף הורה כי בכל מקרה שער ההחזר לא יהיה נמוך מהשער במועד מתן ההלוואה .  כלומר ,  עליית השער של המטבע הזר היא סיכון המוטל על הלקוח ואילו ירידת השער היא סיכוי שמרווחיו לא יוכל ליהנות .  
המלצה :  בדקו אפשרות לקבל את הלוואה במטבע הזר ,  ולא באמצעות הלוואה בשקלים הצמודה למט"ח .  בכל מקרה ,  מציע בר-קהן לשים לב כי אין הוראת מינימום המעגנת את שער המט"ח רק לטובת הבנק .
 
כך תימנעו מלשלם לבנק עמלות מנופחות
צריכים להפקיד צ'ק או זקוקים למשכנתא ?  מלבד העמלות והריביות שגובים הבנקים מהלקוחות באופן שוטף ,  יש להם דרכים יצירתיות להוציא מכם כסף .  איך תמנעו מהמלכודות השונות ?  עורכי דין מומחים מייעצים ומזהירים מפני הסכנות 

