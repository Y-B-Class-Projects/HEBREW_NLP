172,715 מכוניות חדשות ב-2009
למרות התחזיות הקודרות ,  2009 מסתיימת עם ירידה של 11 אחוזים בלבד במספר המכוניות החדשות שעלו על הכביש
היה כאן מיתון ?  למרות הערכות לסיום שנה עם כ-140,000 מסירות בלבד ,  172,715 מכוניות חדשות עלו על כבישי ישראל בשנת 2009 ,  כך עולה מהדו"ח השנתי שמפרסם היום  ( שני )  איגוד יבואני הרכב .  מספרים אלה גבוהים מהתחזיות הקודרות שהיו בתחילת השנה לנוכח המשבר הכלכלי וחוסר וודאות לגבי רפורמות במיסוי כמו המיסוי הירוק וכן ביטול קבוצות הרישוי ומעבר לשיטת שווי מס לינארי החל מינואר 2010 .  בסיכום הכללי ,  בשנת 2009 נרשמת ירידה של 11 אחוזים ביחס לשנת 2008 אז נמסרו 194,226 מכוניות חדשות .
 כפי שהורגלנו בשנים האחרונות ,  מאזדה ממשיכה להוביל ביד חזקה את טבלת המסירות עם 31,494 מכוניות ב-12 החודשים האחרונים .  את 2009 מסיימת מאזדה עם מסירה של 33 יחידות יותר מאשר ב-2008 ,  עלייה סמלית של עשירית האחוז .  בחודש דצמבר לבדו מסר המותג היפני 2,651 מכוניות .  אם נוסיף למספרים גם את פורד שבשנה האחרונה מסרה 11,559 מכוניות  ( מדורגת רביעית )  ,  631 יותר מאשר ב-2008 המשקפים עלייה של כ-6 אחוזים ,  הרי שיבואנית שני המותגים 'דלק מוטורס' רושמת עלייה של 1.6 אחוזים בכלל המסירות .
 סגניתה של מאזדה יונדאי ,  רושמת אף היא עלייה שנתית .  בחודש דצמבר מסר המותג הקוריאני שמשווק על ידי כלמוביל 2,342 מכוניות המסתכמות לכדי 20,305 יחידות ,  281 יותר מאשר ב-2008  ( עלייה של 1.4 אחוזים )  .  המדורגת שלישית טויוטה רושמת ירידה של כעשרה אחוזים לאחר שבשנה האחרונה מסרה 18,401 מכוניות לעומת 20,344 בשנה הקודמת לכך .
 עוד בין היורדות נמצאות שברולט והונדה המדורגות במקומות חמש ושש בטבלת במסירות השנתית .  המותג האמריקני מסר 11,492 מכוניות ,  רובן מגיעות מהחטיבה הקוריאנית ומסתכמות לירידה של 16 אחוזים .  הונדה עם 7,882 מסירות רושמת ירידה חדה יותר של 38 אחוזים .  פולקסווגן המדורגת שביעית ,  מסרה 7,481 מכוניות ,  שמונה אחוזים פחות מאשר ב-2008 .
 את העשיריה הראשונה סוגרות ניסאן עם 6,987 מסירות ועלייה שנתית של 26 אחוזים ,  סוזוקי עם 6,277 מסירות וירידה של 22 אחוזים לעומת 2009 וסיטרואן שעם 6,006 מסירות רושמת ירידה של 24 אחוזים .  
את הטבלה המלאה תוכלו למצוא בהמשך .
 השנה האזרחית שנפתחה בפסימיות ,  אכן הוכחה ככזו למספר רב של מותגים .  את הירידה הגדולה ביותר באחוזים רושם האמר ,  שמסר 22 רכבי שטח לעומת 56 ב-2008 .  באופל נרשמת ירידה של 60 אחוזים מ-387 ב-2008 ל-157 בשנה האחרונה .  שני המותגים אגב ,  מיובאים על ידי UMI .  
עוד ביורדות נמצאות דייהטסו עם 51 אחוזים  ( 3,250 מסירות ב-2009 )  ומיצובישי עם 41 אחוזים  ( 4,969 )  .  מותג הפרימיום מרצדס רושם צניחה של 46 אחוזים  ( 917 )  ,  נתון אותו מסבירה היבואנית כלמוביל בכך שהמספרים בשנת 2008 כללו גם את חטיבת המסחריות ולא כך היה בשנה האחרונה .
 ירידות מתונות יותר באופן יחסי בקרב המותגים העממיים נרשמו ברנו  ( 5,196 מסירות ,  32 אחוזים פחות )  וסובארו  ( 5,568 ,  ירידה של 24 אחוזים )  .
 מנגד ,  לא מעט מותגים רשמו עלייה נאה .  בסיאט למשל נרשמו בשנה האחרונה 1,139 לקוחות חדשים לעומת 497 בלבד ב-2008 .  באחוזים זה נשמע אפילו טוב יותר  עלייה של 129 אחוזים .  עלייה של 115 אחוזים רושם המותג האיטלקי אלפא רומאו שמסר 325 מכוניות חדשות ב-2009 .  גם בפורשה נרשמה עלייה נאה של 83 אחוזים ,  לכדי 55 מסירות וכך גם במרבית מותגי הפרימיום כפי שתראו בהמשך .
 מותגים עממיים שרשמו אף הם עלייה השנה הם קיה עם 34 אחוזים  ( 4,214 מסירות )  ופיג'ו עם 13 אחוזים  ( 4,429 )  .
 גם החשש הגדול בפני המיסוי הירוק שאומת בסוף עם עלייה חדה במחירי מכוניות היוקרה ,  לא פגע במספר הלקוחות האמידים שפקדו את אולמות התצוגה של יבואניות מותגי הפרימיום לישראל .  מותג אודי רושם את מספר המסירות הגבוה ביותר  1,367 המהוות עלייה של 40 אחוזים לעומת כלי הרכב שעזבו את מלאי היבואנית ב-2008 .  מלכת הפרימיום הקודמת וולוו ,  מסתפקת הפעם ב-1,197 מסירות ,  עלייה של 19 אחוזים .  
ב.מ.וו עם 950 מסירות ב-12 החודשים האחרונים ,  רושמת עלייה של 25 אחוזים .  מרצדס המדורגת רביעית בין מותגי הפרימיום רשמה ירידה כאמור .  בלקסוס נרשמת עלייה קלה של 8 אחוזים עם 425 מסירות .  יש לציין שהמותג היפני מבית טויוטה הושפע הכי מעט באופן יחסי מהמיסוי הירוק ,  היות ובאמתחתו מספר מכוניות היברידיות הזוכות להנחה במחיר בהתאם לדרגת הזיהום .
 
172,715 מכוניות חדשות ב-2009
למרות התחזיות הקודרות ,  2009 מסתיימת עם ירידה של 11 אחוזים בלבד במספר המכוניות החדשות שעלו על הכביש

