המרוץ החדש של חברות הסלולר :  ספרים אלקטרוניים
הפרויקט החדש של חברות הסלולר הגדולות הוא השקת קוראי ספרים דיגיטליים תומכי עברית .  ומה עם הוצאות הספרים ?  הן עדיין מתלבטות אם להצטרף למהפכה
האם דפוסי קריאת הספרים של עם הספר עומדים להשתנות ?  בחברות הסלולר מאמינים שכן .  בימים אלה שלוש חברות הסלולר הגדולות נמצאות במרוץ להשקת קוראי ספרים דיגיטליים .  בדומה להחלטה של שלוש החברות לאמץ את האייפון ,  כך מתכננות החברות לעורר זירת תחרות חדשה בתחום הקוראים הדיגיטליים .  מבדיקת themarker עולה כי סלקום ,  פרטנר ופלאפון צפויות לשווק בעצמן את המכשירים ולספק להם תכנים .  
התוכניות של סלקום בתחום לא היו ברורות עד כה ,  אך ל-themarker נודע כי החברה פועלת להשקת קורא ספרים משלה ,  וזאת בנוסף לפרסומים בנושא שעד כה התייחסו לפרטנר ופלאפון .  בסלקום החליטו שלא לגייר דגם של מכשיר קיים בשוק ,  אלא לאפיין מכשיר חדש באופן עצמאי .  סלקום כבר הזמינה דגם כזה מחברה יצרנית באירופה ,  על פי אפיון שבנתה למכשיר שיתאים לעברית ולשרתי החברה .  
בשלב הראשון תשווק סלקום את המוצר רק ללקוחותיה .  ספר בודד  ( כותר )  יעלה בסלקום 59 שקל .  עם זאת ,  החברה תבנה גם תוכניות מנוי שונות שבהן המחיר יירד ל-20-25 שקל לכותר .  ניתן להעריך שגם חברות הסלולר המתחרות יציעו את הספרים במחירים דומים ,  מטעמי תחרות .
 גם פרטנר תשיק קורא ספרים דיגיטלי ,  והחברה נמצאת בשלבים מתקדמים של פיתוח המוצר .  בחברה בחנו כמה סוגים של קוראי ספרים והחברה בחרה בקורא מתקדם בשם alex שמיוצר על ידי spring design האמריקאית .  מדובר במוצר עם שני מסכים ,  אחד קטן וצבעוני לגלישה רגילה באינטרנט ,  ומסך נוסף בשחור לבן בטכנולוגיית e-ink לקריאה מבלי לעייף את העיניים .  alex מצויד במערכת הפעלה אנדרואיד ,  ומחירו בארה"ב צפוי להיות 359 דולר .  
פרטנר תשווק את קורא הספרים שלה באינטרנט ובחנויות הרשת .  החברה תשווק את הכותרים עצמם לא רק לקורא הספרים ,  אלא גם למכשירי קצה אחרים וטלפונים סלולרים תומכים בטכנולוגיה ,  כמו האייפון .  
פלאפון נמצאת אף היא בשלבי פיתוח מכשיר דומה .  המהלך נחשב בחברה לאסטרטגי ונשמר בסודיות רבה .  פלאפון בחנה עד כה שבעה דגמים שונים ,  בהם קורא ספרים של סוני ואת הדגם הסיני שמיובא על ידי bookware הישראלית .  לפי הערכות ,  פלאפון תשווק יותר ממכשיר אחד בשוק הישראלי .  
חברות הסלולר מתכוונות להשיק קוראים אלקטרוניים שמגיעים עם קישוריות רשתות סלולריות  ( 3g )  ויצוידו בכרטיס sim .  מלבדן ,  יבואנית מוצרי הצריכה האלקטרוניים ניופאן הודיעה בשבוע שעבר שהיא מתכוונת לשווק קורא ספרים משלה באמצעות רשת סטימצקי ,  והוא יעבוד בשלב הראשון על רשתות wifi בלבד .  ניופאן גם נמצאת במגעים לשיווק המכשיר שלה גם באמצעות חברות התקשורת ,  אך טרם נחתמה עסקה בנושא .  באשר למועד ההשקה של המוצרים ,  ההערכה היא שלפחות חלק מהחברות ירצו להשיק את קורא הספרים שלהן בסמוך לשבוע הספר שיתקיים בתחילת יוני .
 בישראל נמכרים בשנה כ-40 מיליון ספרים .  בניכוי הכנסות מספרי לימוד וקודש ,  שאינם רלוונטיים עדיין לעידן הדיגיטלי ,  השוק מוערך בכ-1.5 מיליארד שקל .  לחברות הסלולר ברור שהסוד להצלחה הוא קטלוג גדול של ספרים ביום ההשקה .  ניופאן טוענת שביום ההשקה של המכשיר שלה יהיו כבר מאות ספרים מוכנים לקורא הספרים .  
הוצאות הספרים לא יפנו למודל של בלעדיות - כל הוצאת ספרים שתעביר כותרים לפורמט דיגיטלי תשאף למכור את התכנים בכל הפלטפורמות .  
בהוצאות הספרים מתלבטים אם להצטרף למהפכה הדיגיטלית .  בהוצאת מפה ,  למשל ,  החליטו בשעה זו שלא לעלות על העגלה .  אך הוצאות אחרות כבר נערכו להעביר כותרים לפורמט דיגיטלי .  עם הוצאות הספרים שהצטרפו למיזם של ניופאן נמנות כתר ,  עם עובד ,  ידיעות ספרים ,  אחוזת בית וקשת  ( ספריו של רם אורן )  .  
ספי בר ,  סמנכ"ל השיווק של כנרת-זמורה-ביתן ,  מאמין שהחדירה של הספרים תהיה אטית . " אני חושב שהספרים הדיגיטליים יגיעו לאחוזי חדירה שבין כמה אחוזים בודדים עד ל-20%-30% .  מהניסיון שלי בעולם הסטארט-אפים ,  לוקח זמן לטכנולוגיות להבשיל .  עוד לא קיבלנו החלטה בנושא ,  היות שהמודלים הכלכליים עוד לא סגורים ,  ולא ברור עדיין איך יתוגמלו הסופר והמו"ל .  יש גם סוגיות של הגנה על קבצים שמטרידות אותנו .  מבחינה טכנולוגית אנחנו ערוכים להמיר בקלות ספרים לפורמט דיגיטלי ".  

סוגיה שטרם הובררה היא האם לדגמים השונים של קוראי הספרים ניתן יהיה לרכוש ספרים מכל חנות מקוונת ,  או שמא החברות יפעלו במודלים סגורים ,  וכל חברה תמכור ספרים רק בעבור הדגם שלה .  כאן יש אולי מקום לרגולטור לפעול ולהבטיח פתיחות בשוק הספרים הדיגיטליים ,  עוד לפני השקת המיזמים .
 
המרוץ החדש של חברות הסלולר :  ספרים אלקטרוניים
הפרויקט החדש של חברות הסלולר הגדולות הוא השקת קוראי ספרים דיגיטליים תומכי עברית .  ומה עם הוצאות הספרים ?  הן עדיין מתלבטות אם להצטרף למהפכה

