היחידה לאבטחת אישים 
" נכנסים לאנדזון ":  לקורט וורנר היה משחק גדול נגד גרין ביי ,  והוא יודע שחלק נכבד מזה הוא חייב לאיש ששומר עליו ,  ליווי בראון
היחידה לאבטחת קורט וורנר עבדה ביום ראשון כמכונה משומנת היטב מול ההגנה של גרין ביי ,  על מנת לאפשר לקוורטרבק הוותיק להשלים בביטחון 29 מסירות מתוך 33 נסיונות ולקבוע 5 טאצ'דאונים במפגן אווירי מרשים ,  שהסתיים בנצחונה של אריזונה 45:51 .  הבורג הימני במכונה של הקרדינלס ,  שנכנעה רק פעם אחת במשחק לסאק ,  הוא התאקל ההתקפי ליווי בראון ,  שהקריירה הקצרה שלו נעה על קו התפר שבין הבטחה מרתקת לאכזבה רבתי .  
ליווי ג'יימס בראון השלישי נולד לפני 25 שנים בניו יורק .  הוא קרוי על שם אביו ,  חייל מארינס בעל ותק של 21 שנים ,  וכבר מגיל צעיר היה נתון למשמעת חמורה ועונשים גופניים שכללו גם הצלפות בחגורה במקרה של חריגה מהכללים שקבע האב .  אבל הילד המגודל ,  שצמח לגובה 1.83 מטר כבר בגיל 11 ,  לא מרד .  לדבריו ,  הוא הבין שהכל נעשה מתוך אהבה וכי אביו ויתר בני המשפחה תומכים בו ורוצים בהצלחתו .  את דרכו בספורט החל דווקא בכדורסל ובבייסבול ,  כשאת המעבר לפוטבול עשה רק בכיתה ט' כדי להוכיח לבני כיתתו שאיננו  " רכרוכי ".  הוא הצטיין בשורותיו של תיכון גרנבי שבנורפולק ,  וירג'יניה ,  ובמקביל המשיך את אימוניו בכדורסל בו בלט בזכות גובהו- 1.96 מטר .  בתיכון החל להתאמן לראשונה במאבקים על הקו כששיחק כתאקל התקפי ודיפנסיב אנד .  בשנתו האחרונה סייע לקבוצתו להשיג מאזן נאה של 2:8 והשתתף בתום אותה עונה בבול גיים עם חברו לעתיד באריזונה- טרבריוס ביין .  
ב-2002 התקבל בראון למכללת פן סטייט והיה redshirted "" - משמע ,  ויתר על שנתו הראשונה בליגת המכללות כדי לחזק את גופו ולשפר את הטכניקה במטרה להגיע בשל ומוכן יותר .  בשל אופי התפקיד שלו כתאקל התקפי ,  תרומתו לא נמדדת באופן סטטיסטי .  עם זאת ,  הוא היה מוערך מאד בשנותיו במכללה ודאג למלא את ארון הגביעים האישיים שלו לעייפה .  בנוסף לשמירה על הקוורטרבק ,  בראון עשה לעצמו שם של מנהיג ואף שימש כקפטן הקבוצה בקולג' .  במהלך אחד המשחקים נכנס לעימות עם חברו לקבוצה ברנדון סנואו ,  משום שהאחרון התנפל על אחד מעוזרי המאמנים ,  והעמיד אותו במקומו .  למזלו של בראון ,  המשחק צולם על ידי רשת ESPN והמקרה לא נעלם מעיניהם של ציידי הכשרונות שהתרשמו עמוקות מהמקרה .  בראון התייחס מאוחר יותר בענווה לאותה תקרית : " זה קורה ,  הבחור יצא קצת משליטה ,  זה הפריע לקבוצה אז הייתי צריך להתערב ולהרגיע את המצב ".  מחוץ למגרש בראון לא עשה לעצמו חיים קלים ,  ובניגוד לרבים משחקני הפוטבול שחיפשו ללמוד מקצועות קלים ככל האפשר על מנת שהלימודים לא יפריעו לקריירה הספורטיבית שלהם ,  בראון סיים בהצלחה שני תארים ,  במדעים ובפסיכולוגיה .
 ערב הדראפט של 2007 ,  אחרי חמש שנים בפן סטייט ,  נחשב בראון כמועמד בטוח לסיבוב ראשון בזכות ממדיו ,  רגליו הזריזות כשל בלרינה ,  ויכולתו המוכחת לעמוד מול אנשים ולבלום את התקדמותם ,  או כפי שמשפחתו ניסחה זאת באופן ציורי : " הוא יותר דלת מאשר חלון ".  מקטרגיו טענו ,  לעומת זאת ,  כי אינו טכני מספיק בעבודת הידיים ,  נוטה להשתעמם ולאבד ריכוז במהלך המשחק וכתוצאה מכך מאפשר לשחקן שלו לעבור אותו ושמדובר בשחקן רך שמועד לפציעות ואשר לא מתאים לליגה המקצוענית הקשוחה .  חרף הצלחתו בקולג' ,  בראון הותיר רושם של שחקן  " נחמד "  במובן הרע של המילה ,  שחסר את ה"קילר אינסטינקט ",  אך לו עצמו לא היה כל ספק באשר ליכולתו להשתלב בליגה : " אני אתלט גדול ,  אני אוהב לשחק את המשחק ,  יש לי את היכולת לשלוט בכל אחד ואני מתכוון להגיע להרבה משחקי פרו בול בקריירה ".  
בראון נבחר לבסוף במקום החמישי בסיבוב הראשון על ידי ציפורי השיר ,  המועדון הוותיק בליגה מ-1898 והוחתם על חוזה של 62 מיליון דולר לשש שנים .  בראון היה המום מהבחירה משום שהניח שייבחר על ידי אחת משלוש הקבוצות שזימנו אותו למבחנים :  מיאמי ,  וושינגטון ואטלנטה .  אולי זו הסיבה שמשפחתו צרחה כל כך חזק בזמן שנבחר ,  כך שבראון מעולם לא שמע את שמו נקרא על ידי הקומישינר רוג'ר גודל .  בראון מצדו הביע חשש מהקבוצה המדברית : " אני מזיע המון ,"  אמר , " אז זאת הולכת להיות התאמה מעניינת ".  התקווה הייתה שיתפתח כשחקן ויגלה את המנהיגות שהייתה כה חסרה לתאקל לשעבר ,  לאונרד דיוויס ,  וכדי  " להמחיש "  את הציפיות אף נתנו לו את מספרו של דיוויס - 75 .  באריזונה לא חסכו במשאבים והחתימו בקבוצה את המאמן קן וויזנהאנט ששימש מתאם התקפה בפיטסבורג ,  הביאו את התופסים לארי פיצג'רלד ואנקוואן בולדין ,  את הרץ אדג'רין ג'יימס ,  שעזב בינתיים ,  ואת מי שנחשב להבטחה הגדולה מכולם  הקוורטרבק מאט ליינארט .  תפקידו של בראון בכוח היה לסתום את החור בקו ההתקפה ,  החולייה החלשה באותה תקופה של הקבוצה ,  ולסייע לליינארט להרוויח עוד כמה שניות על מנת שיוכל להשלים את מסירותיו ולפתוח לג'יימס נתיבי ריצה .  
בראון נהנה מאמונו המוחלט של וויזנהאנט שהציב אותו בצד ימין של קו ההתקפה ,  הצד העיוור של ליינארט השמאלי ,  ולפיכך המועד יותר לפורענות ,  למרות שהתאקל הטרי שיחק בקולג' דווקא בצד שמאל ,  והוא נשאר באותו מקום גם כשליינארט הוחלף מאוחר יותר על ידי קורט וורנר .  אבל כגודל הציפיות כך גודל האכזבה .  בראון הגיע לקרדינלס רזה יחסית  117 קילו שהם כשלושים קילו פחות ממשקלו הנוכחי  מעט בוסרי מבחינת טכניקה  ליקוי שטרם נפתר במלואו  והתגלה כשחקן לא יציב ,  שמרבה לעשות עבירות כתוצאה מחוסר ריכוז .  העונה ,  למשל ,  הוא גרם לשופטים לזרוק את הדגל הצהוב עשר פעמים ועלה לקבוצתו ב- 66 יארדים .
 הטענה העיקרית כלפי בראון היא שבתפקידו כתאקל התקפי הוא טוב יותר בלפתוח נתיבי ריצה מאשר לשמור על הקוורטרבק .  בראון מודע לביקורת נגדו ואף הביע ספקות אם הגיע מבחינתו לקבוצה הנכונה ,  שהרי אריזונה מרבה לתקוף עם חיל האוויר בעוד הוא מעדיף התקפות קרקעיות .  כשנשאל האם תאקלים נהנים יותר מנקודות שבאות בעקבות מהלכי ריצה ענה : " בטח ,  במהלך מסירה ,  שחקן אחד מתפנה והקוורטרבק משחרר את הכדור בזמן- טאצ'דאון .  במהלכי ריצה זה מאמץ קבוצתי ,  ואחרי שאנחנו עוברים את המגרש תוך שאנחנו חובטים בהגנה ,  ארבעה יארדים בכל פעם ,  ברור שאתה מרגיש הרבה יותר טוב ".  
למרות זאת ,  בראון ממשיך ליהנות מגיבוי מלא מצדו של ווייזנהאנט ,  שבשנתיים האחרונות נותן לו לפתוח בכל המשחקים- כולל בטרום עונה כשהנהנים העיקריים מכך הם צמד הרצים הצעירים טים הייטאוור וביני וולס ,  שעדיין לא ברור אם הם יותר מהירים או יותר נמוכים .  לזכותו של בראון ייאמר ,  כי אכן מדובר בטיפוס חביב ,  בטח ביחס לחברו החדש לקו ג'רמי ברידג'ס  שהחליף את מייק גאנדי הפצוע  ואשר הורשע בשעתו בתקיפה במסעדה בצפון קרוליינה ,  עבירה שעלתה לו גם בהשעייה מהפנתרים .  בראון ,  לעומתו ,  נקט בשיטה הרבה יותר רגועה ונכנס כשותף במסעדה שמול מגרש האימונים של הקרדינלס ,  כך שהוא יכול לבלוס את הסטייקים החביבים עליו מבלי להרביץ לאף אחד .  מבחינה מקצועית בראון ממשיך לעבוד קשה באימונים ואת הפירות לכך ניתן היה לראות במשחקו המצוין מול גרין ביי ביום ראשון ,  כאשר גם הסאק היחיד שספג וורנר לא הגיע מהצד שלו .  
בראון יכול להתהדר גם בחלקו שלו בנתון הקבוצתי של הכי מעט סאקים ביחס למסירות בליגה ,  אם כי הקרדיט על מיעוט הסאקים מתחלק בין התאקלים לבין וורנר שמצטיין בשחרור מהיר ומדויק של הכדור תחת לחץ ,  תכונה שפיתח עוד בזמן ששיחק בפוטבול אולמות .  בזכות יכולתו זו של וורנר ,  שמרחיקה מעליו את קו ההגנה של היריבה ,  זכה בראון בזמן הדרוש לשחקן צעיר על מנת לפתח את משחקו ולא נדרש לתת דין וחשבון מיידי ,  כפי שמן הסתם היה קורה אילו ליינארט היה נשאר בתפקיד או לחילופין וורנר קשישא היה אוכל יותר דשא .  מכל מקום ,  השיפור ביכולתו של בראון כנראה לא נעלם מעיניהם של מאמני הליגה שבחרו אותו לאחרונה כמחליף במשחק הפרובול הקרוב ,  בחירה שקירבה אותו ליעד העיקרי שהציב לעצמו מלבד אליפות  להגיע לשם בהרכב הפותח ובאופן עקבי .  מוקדם עדיין לקבוע אם המשחק מול גרין ביי היה קו פרשת המים של בראון ,  שאחריו נראה שחקן בשל ובוגר יותר .  מה שבטוח הוא שהקרדינלים זקוקים להגנה שלו ושל חבריו לקו הביצורים כדי להתקדם בפלייאוף ועל מנת לשכנע את קורט וורנר ,  שכבר סבל השנה מזעזוע מוח והרהר בקול לגבי אפשרות פרישה ,  שיש על מי לסמוך גם בעונה הבאה .
 
היחידה לאבטחת אישים 
" נכנסים לאנדזון ":  לקורט וורנר היה משחק גדול נגד גרין ביי ,  והוא יודע שחלק נכבד מזה הוא חייב לאיש ששומר עליו ,  ליווי בראון

