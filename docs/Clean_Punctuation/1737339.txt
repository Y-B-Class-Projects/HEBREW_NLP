דוידוביץ' ייעדר עוד חודש לפחות
חיפה תעשה הערכת מצב מחודשת בקרוב .  קאנוטו נרדם ואיחר לאימון .  הירוקים נקנסו ב-15 אלף שקל ,  בני יהודה ב-2000
צילום :  אדריאן הרבשטייןעריכה :  גדי ויינסטוק
מכבי חיפה ערכה הבוקר  ( שלישי )  הכנה נוספת לקראת המשחק ביום ראשון מול בית"ר ירושלים .  אחרי הניצחון על בני יהודה ,  בחיפה מקווים להשיג ניצחון שני ברציפות בליגה ,  הפעם על החבורה של אורי מלמיליאן ,  שמגיעה במומנטום מצוין אחרי שהנחילה תבוסה להפועל באר שבע .  
מאוחר יותר בבית הדין ,  ספג המועדון קנס של 15 אלף שקל לאחר שאוהדי הקבוצה השליכו קרטיב למגרש במהלך המשחק מול בני יהודה בשבת .  במהלך הדיון ,  הזהיר את הדיין : " בפעם הבאה שתגיעו לועדת המשמעת על עבירות של השלכת חפצים על השופטים או מעשים דומים ,  ידם של דייני ועדת המשמעת תהיה קלה יותר בלחיצה על ההדק ולא יהיה מנוס מהטלת עונש של קיום משחק ביתי ללא קהל ".  בני יהודה נקנסה ב-2,000 שקל .  
מנכ"ל המועדון איתמר צ'יזיק התייחס לעונש ואמר לאתר הרשמי של הירוקים : " לא ייתכן שבקבוצה ישקיעו מאמץ גדול כדי לצבור נקודות ולסייע לאוהדים ומאידך ,  נוזמן לוועדת המשמעת .  זה פוגע בתדמית המועדון שחרט על דגלו להיות סמל ומופת גם מחוץ לכר הדשא ". 
החלוץ ולדימיר דבאלישווילי התראיין במסיבת העיתונאים השבועית בכפר גלים . " זאת קבוצה חדשה ,  עזבו הרבה שחקנים והתחלנו את העונה בצורה טובה ,  אבל בינתיים הכל בסדר ",  אמר החלוץ . " אנחנו כל הזמן עושים אותו דבר ,  מתאמנים ועובדים קשה לקראת המשחק הבא .  כמובן שנעשה הכל בשביל לנצח את בית"ר ". 
דבאלישווילי התייחס לעתידו במכבי חיפה ולאפשרות שיעזוב בחודש ינואר את הקבוצה אם תגיע הצעה מפתה . " אני בינתיים פה ,  במכבי חיפה ,  אף אחד לא יודע מה יהיה בינואר ".  על העובדה שהפך למוחלף קבוע אמר : " אני שחקן כדורגל ,  כפוף למאמן ,  כשהוא ייתן לי צ'אנס אעשה הכל כדי להבקיע .  אני עושה מה שהמאמן רוצה .  אני כל הזמן מסתכל על טובתה של מכבי חיפה .  חשוב שנהיה כל הזמן למעלה ".  
" מכבי תל אביב קבוצה טובה ",  המשיך דבאלישווילי בנוגע ליריבה לצמרת . " אבל אני לא מתעסק במכבי תל אביב .  היא קבוצה דומיננטית ויש שלוש קבוצות שרצות לאליפות .  מה יקרה מול בית"ר ?  אחרי ניצחון 5:1 כל קבוצה תגיע רוצה לשחק יותר טוב ויותר חזק .  אנחנו ניצחנו משחק חוץ ,  עכשיו חוזרים הביתה כדי להמשיך לנצח ".  החלוץ נשאל האם העובדה שמכבי חיפה לא באירופה מפריעה לו . " כואב הלב קצת ,  אבל אין מה לעשות ,  זה כדורגל .  אנחנו עם הפנים קדימה .  אירופה חסרה לנו ,  אבל לא רק לנו .  לכל אוהדי הכדורגל חסר שאנחנו לא שם ".  על העזיבה של ארבייטמן ,  שתשפיע ככל הנראה על כמות ההבקעות ,  אמר : " אי אפשר לדעת מה יהיה .  היינו ביחד והיה מצוין ,  אני עושה את המקסימום כדי להבקיע כמה שיותר ". 
בלם הקבוצה איגנסיו קאנוטו איחר היום לאימון הקבוצה והגיע כחצי שעה לאחר פתיחתו ,  זאת ללא ידיעת אנשי המועדון .  קאנוטו נדרש לספק הסברים לאנשי הקבוצה ונתן הסבר מעניין כשטען : " נרדמתי ,  לא שמעתי את השעון ".  בחיפה טוענים שהם לא מתכוונים כרגע להעמיד את השחקן לדין משמעתי ,  עם זאת בצוות המקצועי לא רואים בעין יפה את העובדה שהשחקן איחר לאימון ,  בפרט לפני משחק כה חשוב עבור הקבוצה .
 השוער ניר דוידוביץ' ממשיך להיעדר מהאימונים .  תוצאות בדיקת ה-MRI שהגיעו הבוקר מדווחות כי השוער יכול לשוב למגרשים בקרוב .  מאוחר יותר הודיעו במכבי חיפה כי  " דוידוביץ' ייאלץ להיעדר גם בחודש הקרוב עקב פציעה ממושכת .  בבדיקת MRI שנערכה אתמול והערכת מצב של אורטופד הקבוצה ,  ד"ר בצלאל פסקין ,  ומומחים נוספים בתחום ,  הסתבר שדוידוביץ' זקוק למנוחה נוספת בת כחודש לפחות ,  ובמסגרתה יקבל טיפול רפואי ושיקומי .  הערכת מצב נוספת תתקיים במהלך החודש הקרוב ".  גורם במועדון אמר אחרי קבלת תוצאות הבדיקה : " אחרי שקיבלנו את התוצאות ,  עכשיו הכל תלוי בכמה דוידוביץ' רוצה לחזור ". 
מלבד דוידוביץ' ,  מי שעוד לא התאמן הוא הקשר גוסטבו בוקולי ,  שאמור לעבור בדיקת MRI כדי לברר את חומרת הפציעה ממנה הוא סובל  ( דלקת בגיד האכילס )  .  יניב קטן ערך אימון מוגבר ,  בעוד שליאור רפאלוב התאמן חלקית .
 עדכון ראשון :  10:18

דוידוביץ' ייעדר עוד חודש לפחות
חיפה תעשה הערכת מצב מחודשת בקרוב .  קאנוטו נרדם ואיחר לאימון .  הירוקים נקנסו ב-15 אלף שקל ,  בני יהודה ב-2000

