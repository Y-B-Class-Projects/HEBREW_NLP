העסקים מתכופפים בפני חוקי הדת 
חופש העיסוק
 >  >  בישראל קשה מאוד להקים ולנהל עסקים .  זאת ,  בשל הדרישות הרבות וההכבדות המוטלות ללא הרף על גב המגזר העסקי .  למרות זאת ,  מפעם לפעם הממשלה מבינה כי צריך לעודד את המגזר העסקי ואת הקמתם של עסקים חדשים ,  שכן המגזר העסקי הוא זה היוצר את מקומות העבודה והוא גם זה שיוצר את הכנסות המדינה .  מסיבה זו החליט משרד האוצר להקים בזמנו ועדה מיוחדת שתמליץ לממשלה כיצד ניתן לפשט ולקצר את ההליכים הנדרשים לצורך קבלת רישיון עסק .  הוועדה שקדה על עבודתה במשך כשנתיים והגישה את המלצותיה לממשלה .  האוצר תירגם המלצות אלה להצעת חוק שאושרה בקריאה ראשונה בכנסת וכיום נידונה בוועדת הפנים .  בציר המרכזי של המלצות הוועדה עומדת האחידות באמות המידה למתן רישיון לעסק בכל הרשויות המקומיות תוך פישוט הליכים .  אבל מיד הסתבר שבישראל לא פשוט להעביר חוקים שנועדו לעודד את המגזר העסקי .  מכיוונים שונים הועלו הצעות שנועדו לכלול מערכות חוקים שלמות ונפרדות בתוך הצעת החוק לרישוי עסקים ,  והחמורה מכולם היא ההצעה לכלול במסגרת רישוי העסק ציות לחוק שעות עבודה ומנוחה .  מהלך זה ,  התמים לכאורה ,  הוא שינוי הסטטוס קוו בענייני דת ומדינה לכל דבר ועניין .  בישראל קיימים כמה חוקים הכופים ציות לנורמות של הדת היהודית ואף של דתות אחרות .  חוק שעות עבודה ומנוחה הוא אחד מהם .  זוהי תוצאה של הסכמות קואליציוניות עוד מימי הקמת המדינה ,  אך האיזון בין ציות לחוקי הדת לבין חופש המצפון של הציבור החילוני נשמר בקפידה ,  על אף שמפעם לפעם נעשים ניסיונות להפרת האיזון .  חוק שעות עבודה ומנוחה אוסר עבודה של יהודי בשבת או בימי המנוחה והחגים ,  וקובע ציות לימי המנוחה גם על פי דתם של מי שאינם יהודים .  העובר על הוראות אלה צפוי לקנס או מאסר עד חודש ימים .  אם ביצועו של החוק יהיה תנאי לקבלת רישיון לעסק או להמשך קיומו של עסק ,  תיתוסף סנקציה קיצונית נגד כל המעסיקים בישראל .  סנקציה זו קובעת שאם בעל עסק לא התחייב לבצע את חוקי הדת הוא אינו יכול לקבל רישיון לניהול עסק ,  או שאם לא ציית לחוקי הדת במהלך ניהול העסק הוא צפוי לכך שרישיון העסק שלו יבוטל .  זהו איום ברור ומוחשי נגד כל מעסיק בישראל .  אי ציות לחוקי הדת יכרות את עצם קיומם של עסקים .  חלק גדול מהציבור החילוני מכבד את ההשקפה הדתית של זולתו ורואה עצמו מחויב לציית לחוקי הדת בהיותם חוקי המדינה ,  אך אסור שנהפוך את עצמנו ממדינה המכבדת את חוקי הדת למדינת דת .  תהיה זו הפרה ישירה ובוטה של האיזון העדין שבין הציבור הדתי לבין הציבור החילוני .  על הכנסת להתעשת ולהבין את מלוא המשמעות של הניסיון לשלב את חוקי הדת כתנאי יסוד של הזכות לנהל עסקים בישראל .  הפגיעה היא פגיעה ישירה בזכות החוקתית שקיבלה ביטויה הברור בחוק יסוד :  חופש העיסוק .  הכותב הוא נשיא איגוד לשכות המסחר

העסקים מתכופפים בפני חוקי הדת 
חופש העיסוק

