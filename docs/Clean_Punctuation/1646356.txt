משכילים הרווחתם
הכנסת אישרה בקריאה ראשונה פטור ממס על מלגות לתואר מתקדם .  ועדת הכספים הרחיבה את ההצעה כך שתחול גם על חוקרים במכונים תורניים וישיבות שאינם אקדמאיים
סטודנטים לתארים מתקדמים וחוקרים במוסדות ההשכלה הגבוהה ,  יהיו פטורים מתשלום מס הכנסה על מלגות המחקר והקיום שניתנות להם - כך אישרה אתמול  ( שני )  מליאת הכנסת פה אחד ברוב של 34 קולות .
 הפטור יינתן לתקופה של ארבע שנים לתלמידי תואר שני ,  עד שמונה שנים לתלמידי תואר שלישי ולמשך תקופת המחקר אצל חוקרים .  מן הפטור ייהנו גם חוקרים במכוני מחקר תורניים וישיבות שאינם אקדמיים .
 מדובר בהצעת חוק של חברי הכנסת רונית תירוש  ( קדימה )  ואלכס מילר  ( ישראל ביתנו )  ,  אשר נועדה להסדיר את מנגנון המיסוי על מלגות לסטודנטים .  זאת ,  לאחר שרשות המסים ביקשה למסות את המלגות שניתנות לסטודנטים בתארים מתקדמים .
 לפי ההצעה ,  סטודנטים לתואר שני ושלישי העוסקים במחקר למטרת קבלת תואר או חוקרים במכוני המחקר במוסדות ההשכלה הגבוהה ,  יקבלו פטור על מלגות שניתנות להם .  המלגות ניתנות לסטודנטים ולחוקרים באמצעות מענק או הלוואה ,  ובדרך כלל נועדה כדי להפחית את שכר הלימוד שלהם .  מטרת המלגות היא לאפשר את המחקר ואת קיום הסטודנט ,  שלרוב לא מתאפשר לו לעבוד בעת ביצוע המחקר .
 בדיון שנערך בוועדה הכספים בראשות ח"כ משה גפני  ( יהדות התורה )  ,  שאישרה את הצעת החוק לקריאה שנייה ושלישית ,  הורחבה ההצעה גם על מלגות שניתנות לעמיתי מחקר במכוני מחקר תורניים ,  הפועלים בישיבות גבוהות .  כיום פועלים עשרות מכוני מחקר תורניים לא אקדמיים ,  שעוסקים בעיקר בלימודי ההלכה ובהשלכותיה על החיים המודרניים .
 זו לא הפעם הראשונה בה הוצעה הצעת חוק לפטור ממס על מלגות .  תירוש עצמה הגישה הצעה דומה ב-2006 ,  שעברה בקריאה ראשונה אך נגנזה מאוחר יותר .  הצעות דומות הוגשו בשנים האחרונות על ידי ח"כ אורית נוקד  ( עבודה )  ,  והצעה נוספת על ידי ח"כ מלי פולישוק .
 תירוש התייחסה לחוק כ"תשובה לבריחת המוחות ממדינת ישראל ".  והוסיפה : " אני מאושרת שהגענו לשלב המכריע של אישורו לטובת הסטודנטים .  מעבר לערך הכספי שלה ,  הצעת החוק משדרת את החשיבות שהמדינה מייחסת לאקדמיה ולסטודנטים .  סטודנט שלא יוכל לממן את מחייתו לא יוכל לבסוף ללמוד ,  ומכאן החשיבות הרבה שאני רואה להעביר את הצעת החוק הזו ." 

משכילים הרווחתם
הכנסת אישרה בקריאה ראשונה פטור ממס על מלגות לתואר מתקדם .  ועדת הכספים הרחיבה את ההצעה כך שתחול גם על חוקרים במכונים תורניים וישיבות שאינם אקדמאיים

