ניו אורלינס סיינטס זכתה בסופרבול
הסיינטס פיגרו 10:0 לאחר רבע מול אינדיאנפוליס ,  אך ניצחו 17:31 ,  ורשמו זכיה היסטורית בסופרבול .  דרו בריס MVP
42 שנים חיכו בניו אורלינס לקבוצה שתסב גאווה לעיר .  42 שנים שנעו בין דיכאון לייאוש ולאבדון .  42 שנים ,  עד שהגיעו הקוורטרבק דרו בריס ומאמנו שון פייטון והפכו את הילת הקדושים לאלמותית .  הסיינטס ניצחו הלילה  ( בין ראשון לשני )  במשחק הרואי את אינדיאנפוליס קולטס 17:31 וזכו לראשונה בהיסטוריה שלהם בסופרבול ,  כשבריס נוטל את תואר ה-MVP .
 הקולטס הגיעו למשחק כפייבוריטים ,  אבל הסיינטס אמרו את המילה האחרונה .  כמעט ארבע שנים וחצי מאז שהחריבה סופת  " קטרינה "  את העיר ,  בניו אורלינס היו נחושים לזכות בתואר הספורטיבי הגדול בתולדות העיר ולסגור את המעגל ,  לפחות בתחושה הפנימית של התושבים .  זה קרה ,  וזה קרה בצדק .  תוכנית המשחק של שון פייטון הממה את הקולטס והשאירה את הניצחון אצל נציגת ה-NFC .  הכל תפקד היטב :  ההגנה המצוינת ,  הבועט המשובח גארט הארטלי ,  המשחק האווירי ומעל לכל ,  הביצים והאומץ שהיו מנת חלקו של פייטון ,  שלא היסס ללכת על טריקים מסוכנים ויצא כששכרו בצדו .  
והקולטס ?  לג'ים קאלדוול לא הייתה תשובה לפייטון .  הפייטון שלו ,  מאנינג ,  כמעט שלא ראה מגרש ,  כשהסיינטס ידעו שזו הדרך הטובה ביותר למנוע ממנו נקודות .  חטיפה של טרייסי פורטר למסירה של מאנינג תורגמה לטאצ'דאון סמוך לסיום ונתנה את האות לחגיגות .  בסופו של דבר ,  הקבוצה הטובה יותר ניצחה ובאינדי יקוו שהעונה הבאה תניב עימה את הטבעת השניה של מאנינג .
 הסיינטס פתחו את המשחק ,  אבל נעצרו מיד .  הכדור עבר לפייטון מאנינג ,  שהחל למסור במהרה לתופסי הקולטס דאלאס קלארק ,  פייר גארסון ואוסטין קולי .  הדרייב המבטיח הסתיים לפני הרד-זון  ( קו 20 היארד של היריבה )  של ניו אורלינס ,  והקולטס הסתפקו בשער שדה של מאט סטובר - 0:3 .  סטובר הפך בכך לשחקן המבוגר ביותר  ( גיל 42 )  לרשום נקודות בסופרבול .
 הסיינטס ניסו לתקוף ,  אבל התופס מרקז קולסטון לא היה מרוכז ,  והשמטה שלו החזירה את הכדור לקולטס ,  עמוק בחלק המגרש שלהם .  מאנינג שוב קידם את אינדיאנפוליס ,  וריצה מצוינת של ג'וזף אדאי הביאה את הפרסות לאזור המסוכן ,  כשמסירה של מאנינג מוצאת את פייר גארסון באנדזון - 0:10 מבטיח לאינדיאנפוליס ,  בדרייב של 96 יארד - שווה לדרייב הארוך ביותר בהיסטוריה של הסופרבול .  
הרבע הסתיים עם החזקת כדור של ניו אורלינס בחלק המגרש שלה .
 הרבע נפתח בצורה מעודדת מבחינת הסיינטס ,  עם תפיסה מרהיבה של קולסטון למסירה של בריס ועבירה על רג'י בוש ,  שקידמה את הקדושים לחלק המגרש של הקולטס .  מהלכים טובים של פייר תומאס ,  שנכנס סופסוף למשחק ,  ושל קולסטון המשיכו להצעיד את ניו אורלינס קדימה ,  אבל פעולה ענקית של פריני ,  שהגיע לבריס והשליך אותו אל הקרקע ,  אילצה אותה להסתפק בניסיון בעיטה לשער שדה .  גארט הארטלי בעט היטב מ-47 יארד - 3:10 .
 עוד דרייב של הקולטס יצא לדרך ,  ונראה שמאנינג ממש לא נבהל מהנוכחות של שחקני ההגנה של הסיינטס ,  אלא שמסירה מושלמת שלו הושמטה על ידי גארסון וניו אורלינס זכתה חזרה בכדור עם הזדמנות להשוות בסדרת המהלכים הבאה .  בריס המשיך ללכת לכיוון קולסטון ,  אבל התחיל לשתף גם את התופסים האחרים - הטייט אנד ג'רמי שוקי ולאנס מור ,  שבמהלך תפיסה גדול קידם את הכדור עמוק לחלק המגרש הכחול .  מסירה מצוינת של בריס לקולסטון הניחה את הכדור על קו הארבעה יארדים של הקולטס ,  אבל כניסה מוקדמת למהלך הרחיקה אותם מהאנדזון .  תומאס רץ היטב לקו היארד האחד ,  ובדאון רביעי החליט מאמן הסיינטס שון פייטון ללכת על הטאצ'דאון .  תומאס ניסה לפלס את דרכו לאנדזון ונבלם על ידי החומה ההגנתית של הקולטס - עדיין 3:10 וכדור של אינדיאנפוליס .
 הקולטס לא הצליחו לקדם את הכדור ,  שחזר לסיינטס ל-46 השניות האחרונות של המחצית .  בריס ניסה להחזיר את ניו אורלינס למצב של שער שדה וירה לייזר לדברי הנדרסון ,  שהעמיד את הארטלי במצב סביר .  הסיינטס לא התקדמו משמעותית והארטלי נעץ את הכדור מ-44 יארד - 6:10 בהפסקה ,  הנזק של הסיינטס מהדרייב הקודם נמחה והבמה פונתה ללהקת  " The Who ". 
בפתיחת הרבע השלישי קיבלה אינדיאנפוליס את הכדור מבעיטה של הסיינטס .  אבל רגע - מהלך הפתעה אדיר של ניו אורלינס בבעיטה קצרה השאיר אצלה את הכדור ובריס קיבל הזדמנות לדרייב הפותח של המחצית השניה .  הביטחון של הסיינטס גדל ,  ובסיומו של דרייב מבריק קיבל פייר תומאס את הכדור במסירת מיסוך ונכנס לאנדזון - 10:13 ,  יתרון ראשון לסיינטס .
 מאנינג ,  שיובש על הספסל זמן רב ,  ידע שהוא חייב להעביר הילוך .  אדאי לקח את המשחק על הכתפיים ,  ועם מהלכי ריצה יפים קידם את הקולטס .  מאנינג ירה כדור ענקי לקלארק ,  הוסיף עוד אחד לטייט אנד החסון והקולטס שוב דופקים על הדלת של הסיינטס .  עוד גיחה מצוינת של אדאי ,  והיתרון בידיים של אינדי - 13:17 .
 עכשיו הגיע תורם של בריס והסיינטס לנסות ולהחזיר את המטוטלת לכיוון שלהם .  הם כשלו ,  אבל הארטלי צימק לנקודה אחת עם עוד פצצה מ-47 יארד  ( בועט ראשון שדייק בשלושה שערי שדה מעל 40 יארד בסופרבול )  - 16:17 לאינדי והרבע הסתיים .
 הקולטס המשיכו דרייב שאותו החלו בסיום הרבע השלישי .  הם התקדמו יפה ונעצרו במרכז המגרש בדאון שלישי ,  אבל הלכו על הרביעי והצליחו עם סטרייק של מאנינג לרג'י ויין .  ג'ונתן וילמה ,  שעשה עבודה יוצאת מהכלל לכל אורך המשחק ,  סגר היטב את אוסטין קולי ואינדי נאלצה להסתפק בניסיון בעיטה מ-51 יארד שכשל - עדיין 16:17 .
 הסיינטס שוב קיבלו את הכדור והניעו אותו עם רג'י בוש ,  על הקרקע ובאוויר .  בריס המשיך להתקדם במסירות קצרות ונעץ מסמר גדול עם מסירה קצרה לג'רמי שוקי - 17:22 ,  5:42 דקות לסיום .  כדי לעלות ליתרון טאצ'דאון הלכו הסיינטס על מהלך המרה של שתי נקודות ונכשלו .  בערעור התברר כי לאנס מור תפס את הכדור ,  והתוצאה גדלה לפער הרצוי מבחינת הקדושים - 17:24 .
 הכדור חזר למאנינג ,  והתנועה בכיוון האנדזון של הסיינטס החלה עם סדרת מסירות .  הפעם אדאי מחוץ לעסק .  אבל אז ביצע מאנינג את הטעות הגורלית - מסירה חדה היישר לידיים של טרייסי פורטר ,  אותו אחד שחטף את ברט פארב שניות לפני הסיום בגמר ה-NFC .  פורטר שייט עם הכדור 78 יארד עד לאנדזון - 17:31 ,  ובניו אורלינס מריחים סופרבול .
 מאנינג והקולטס יצאו לקרב מאסף והתקדמו לאנדזון של הסיינטס ,  כשהם יודעים שגם אם יבקיעו ,  יצטרכו בעיטה קצרה  ( אונסייד )  כדי להשתלט על הכדור ולנסות להשוות .  המשימה לא צלחה ,  ניו אורלינס שמרה על היתרון והיא מחזיקת גביע וינס לומברדי
ניו אורלינס :  דרו בריס - 32 מסירות מוצלחות מ-39 ניסיונות ,  288 יארד ושני טאצ'דאונים .  מרקז קולסטון - 83 יארד בשבע תפיסות .  דברי הנדרסון - 63 יארד בשבע תפיסות .  פייר תומאס - 55 יארד בשש תפיסות וטאצ'דאון .
 אינדיאנפוליס :  פייטון מאנינג - 31 מסירות מוצלחות מ-45 ניסיונות ,  333 יארד ,  טאצ'דאון ואיבוד אווירי .  ג'וזף אדאי - 77 יארד ב-13 נשיאות וטאצ'דאון ,  שבע תפיסות ל-58 יארד .  דאלאס קלארק - שבע תפיסות ל-86 יארד .  פייר גארסון - חמש תפיסות ל-66 יארד וטאצ'דאון .
 
ניו אורלינס סיינטס זכתה בסופרבול
הסיינטס פיגרו 10:0 לאחר רבע מול אינדיאנפוליס ,  אך ניצחו 17:31 ,  ורשמו זכיה היסטורית בסופרבול .  דרו בריס MVP

