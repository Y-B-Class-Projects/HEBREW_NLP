מראשוני האחרים
מאיר פיצ'חדזה הביא לאמנות הישראלות אווירה וסגנון שלא היו שם לפני כן .  רותי דירקטור נפרדת מהלהטוטן הגדול שתמרן בין התחנה המרכזית לגלריות של רחוב גורדון
מאיר פיצ'חדזה ,  שהלך אתמול  ( חמישי )  לעולמו ,  היה מראשוני האחרים של האמנות הישראלית .  וליתר דיוק ,  מראשוני האחרים שהאמנות הישראלית אימצה לחיקה .  מראשוני האחרים שאחרותם התקבלה בברכה ובסקרנות ,  ותמיד גם עם קורטוב חשדנות .  הנוכחות האמנותית שלו קשורה למהפך הסגנוני של שנות השמונים ,  לפוסט-מודרניזם ,  לקיטש כעמדה אסתטית ,  ולמצב קיומי של הגירה ושונות .  היו שאהבו והעריכו את זה ,  היו שפחות .  באשר לנוכחותו האישית  איש תם וישר ,  רחב לב .  כל מי שהיה איתו בקשר ,  נשבה בקסמו .  
הוא נולד בגיאורגיה ,  כשעוד היתה גרוזיה ,  ב- 1955 ,  והגיע לישראל עם משפחתו ב- 1973 .  הדמות המשמעותית בחייו היתה אחותו הגדולה ,  מקוואלה .  הוא העריץ אותה ,  ובהזדמנויות שונות סיפר על הציירת הנפלאה שהיתה ,  ועל כך שבזכותה הגיע לציור .  ב- 1979 ,  מספר שנים לאחר המעבר לישראל ,  התאבדה מקוואלה ,  כנראה בגלל חוסר יכולת להפנים את חוויית ההגירה .  רק ב-1999 שב פיצ'חדזה לבקר בארץ הולדתו ,  ביקור שתועד והפך לסרט מרגש  ( בבימויה של לינה צ'פלין )  על ילדות ,  עקירה ,  ועל המעבר הטראומטי בין תרבויות .
 הכניסה שלו לעולם האמנות היתה בראשית שנות השמונים .  הוא למד בקלישר ,  שהיה אז אבן שואבת לאנשים שבאו לאמנות ממקום אחר  ( גיאוגרפי ומנטלי )  ,  והתחיל להציג בגלריה דביר ,  שכבר אז ,  במשכנה הקודם ברחוב גורדון ,  סומנה כגלריה איכותית בלב מתחם האמנות המרכזי של אותם ימים .  הציורים שהציג אז היו תמצית הפוסט-מודרניזם הישראלי :  מחולקים בחלוקות פנימיות ונעים בין סגנונות ציוריים שונים ,  עם דימויים של טיפות או קטעי נוף או אלמנטים קישוטיים ,  ובייחוד עשויים במלוטשות לא מוכרת .  הם הביאו לאמנות הישראלית סגנון ,  אווירה ונראות שלא היו שם לפני כן ,  תמהיל שונה לחלוטין מתו התקן האנין והרזה ,  האמון על טקסט ותחכום .  
במקביל המשיך פיצ'חדזה לצייר לפרנסתו סוריאליזם מתקתק שנועד למכירה ,  מה שרק הוסיף להילת האקזוטיות והאחרות שלו .  כסף ומסחריות היו עניין די חריג בעולם האמנות המקומי ,  ופיצ'חדזה היה אז הלהטוטן הגדול אשר מתמרן ברוב קסם בין התחנה המרכזית לרחוב גורדון ,  בין אסתטיקת שוליים לאסתטיקת גלריות ומוזיאונים .  על רקע התקופה והאסתטיקה הרווחת הוא הצטייר כאמן הנועז והמתריס שמשחיל גיצים של אנטי קאנוניות לעולם האמנות הישראלי .
 אחר כך קרה דבר מוזר :  הסכיזופרניה בין הפרנסה לאמנות הלכה והתפוגגה .  סוריאליזם חדר לאמנות ,  ועימו הקיטש ,  שלעולם עורר תהייה האם מדובר בדבר עצמו או בטקטיקה ציורית אודות הדבר עצמו .  ילדים ,  פרחים ,  מזוודות ומשפחות בראו עולם ציורי שנע בין הנוגע ללב למשתדל מדי לקרוע את הלב ,  ובכל מקרה מאתגר את חווית הצפייה שלנו .  
כשאני מעלה על דעתי את כל הגלגולים שעבר הציור שלו ,  אני מנסה לחשוב איזה מאיר פיצ'חדזה נחרת בזיכרון יותר מכל .  ישנו דימוי הגבר הכפוף עם המזוודה שהוא מעין דיוקן עצמי כמהגר .  ישנם ציורי המשפחות שצייר על פי צילומים ,  שוב ושוב ,  במין רצון לאחוז במשפחה ,  כל משפחה ,  המשפחה .  וישנם הציורים המקסימים ששחזר לפי ציורי ילדות שלו .  
אבל נדמה לי שהציור שמזוהה איתו יותר מכל הוא דווקא אחד המוקדמים ,  ציור שצייר על פי צילום שלו עם שתי אחיותיו ,  עדיין במולדת הישנה .  רואים שם את הילד הקטן עומד מאחורי שתי האחיות ,  מימין האחות הגדולה מקוואלה .  ברקע הציור הוסיף פיצ'חדזה עצי ברוש ושמים סוערים ,  הישר מתוך  " ליל כוכבים "  של ון גוך ,  בעוד הדמויות עצמן מזכירות את הציור המפורסם של ארשיל גורקי ,  צייר אמריקאי ממוצא ארמני ,  אשר צייר את עצמו כילד ליד אמו ,  על פי צילום שצולם בארמניה .  
השילוב של תווי הפנים הזרים-רחוקים עם האקספרסיביות והמלנכוליה  כל אלה היו בכתב היד של פיצ'חדזה ,  בכל שלב של הציור שלו .  כשצייר על פי צילומי משפחה  ( שלו ושל אחרים )  ,  היה שותל את הדמויות בתוך נופים מומצאים שבדרך כלל היו בהם ברושים  ( ברושי ון גוך )  ,  על רקע שמיים קודרים .  בדיוק כפי שהיה אתמול בבית הקברות בקרית שאול :  שמיים קודרים ,  וברושים של ון גוך .  ועצב גדול על איש מוכשר ,  נדיב וטוב לב שהלך בדמי ימיו .
 
מראשוני האחרים
מאיר פיצ'חדזה הביא לאמנות הישראלות אווירה וסגנון שלא היו שם לפני כן .  רותי דירקטור נפרדת מהלהטוטן הגדול שתמרן בין התחנה המרכזית לגלריות של רחוב גורדון

