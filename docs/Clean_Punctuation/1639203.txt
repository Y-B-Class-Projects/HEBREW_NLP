פצצות מתגלגלות בחוף :  חבית הנפץ
זהו ,  גם החוף כבר לא .  חמאס הוריד גם אותו מרשימת האתרים הבטוחים :  ממפלט של שלווה ומרגוע הוא הפך למפלטם של מטעני חבלה .  פעם חלמנו על מכתב בבקבוק ,  היום ,  אם יישטף אחד כזה אל רגלינו היחפות - מי יעז לגעת בו .  כל בדיחה נוספת על  " פצצות בחוף "  תיחשב לטעם רע ,  אבל האמת היא שלקחו מאיתנו את אחד מסמלי החופש הנעימים ביותר .  כשאתה יושב על החול ,  עם הפנים למערב ,  את מי מעניין מה השארנו מאחור .
 החביות שטות והשיירה עוברת ,  והסיפור האמיתי הוא ההתנתקות .  ברחנו מרצועת עזה וכמאמר הסטיקר המדויק :  עזה רודפת אחרינו .  היא רדפה אחרינו בטילים שעפו מעל הגדר ,  היא רדפה אחרינו במנהרות שנחפרו מתחת לגדר ,  היא רודפת אחרינו בגולדסטון ובתגובות העולם הנאור לעופרת יצוקה ,  היא רודפת אחרינו בים ,  באוויר וביבשה ,  והיא תרדוף אחרינו תמיד .
 לפני ארבע שנים וחצי ,  באטרף מעוור ,  תלשנו את צה"ל מהפינה הדרום ? מערבית של מדינת ישראל ,  ויחד עם השטיח של צה"ל התעופפו בכאב גם 22 יישובים .  ויתרנו על יכולות הפיקוח והמודיעין שהיו לנו ברצועה .  הפקרנו את ציר פילדלפי .  ברחנו מחבל ארץ ,  משאירים מאחור אויב כלוא בין גדרות .  מה בדיוק חשבנו שיקרה .
 מי שפחד להתמודד עם הטרור הפלסטיני העלוב ,  עוד בימי האבנים ובקבוקי התבערה ,  קיבל תאי אל ? קאעדה בפאתי אשקלון .  מי שהיסס מול המרגמות שנורו על כפר דרום ,  קיבל איום קסאמים וגראדים על כל הנגב .  מי שחשב שהפתרון למטענים ברצועה הוא עקירת היישובים ,  קיבל מטענים בחוף הים של אשדוד .  עכשיו שום גדר בעולם לא תוכל לעצור את הלהבות שבוערות בעזה .
 מדינת ישראל היא מדינה קטנה ומותניה צרים כשל בר רפאלי .  לפעמים אני מארחת כתבים זרים ,  ותמיד מתבשמת מהפליאה שלהם :  מה ,  זהו ?  בתוך שעת נסיעה אחת אפשר להגיע מהגבול המזרחי עד לים ?  הם מגיעים ממדינות ענק ,  לא משערים עד כמה אנחנו באמת סיכה על מפת העולם .  ההודי נרעש מהגילוי ,  הרוסי משתומם ,  הקנדי לא מאמין .  כמה קטן ,  כמה צר ,  כמה בלתי אפשרי .
 וגם אנחנו מעדיפים שלא להאמין .  השטח שאותו תובעים הפלסטינים עובר בכל המקומות המוכרים :  קווי 67' נוגסים חתיכות מכביש ירושלים ? תל אביב  ( כביש 1 )  ,  כביש 6 ופאתי נתב"ג .  הם חותכים לנו את הכביש לים המלח ,  את עמק בית שאן ואת השדות של כוכב יאיר ,  אם יש כאלה .  תפתחו מפה ,  תעקבו אחרי הקו הירוק שמתפתל בשיפולי ראש העין ובמורדות הגלבוע ,  מדגדג את עומר שבדרום וחוצה את בת חפר בשרון ,  תרגישו עד כמה קל לשלוח את כפר סבא ועפולה לעזאזל .
 לא מתחשק לי להיות נביאת זעם ,  אבל רק עיוור לא רואה את הסכנה .  עכשיו מתגלגלות אלינו חביות נפץ .  נסיגה משטח נוסף במרכז מדינת ישראל תהפוך את כל האזור לחבית נפץ אחת גדולה .
 
פצצות מתגלגלות בחוף :  חבית הנפץ
nan
