עוף או דג
למרות שהוא ממש עסוק ,  השף שגב משה הסכים לעזוב לרגע את הקרקע ולהעביר את המטבח שלו למטוסים של אל על .  פירה הוא לא מתכוון להגיש לכם
ארוחות שמוגשות במטוסים התחרו מאז ומעולם באוכל של בתי חולים או מוסדות גדולים אחרים על הפרס המפוקפק מי גרוע יותר .  עד שבעשור האחרון החלה להתפתח הגישה שזה לא חייב להיות כך ושאיכות האוכל המוטס לא חייבת לזעזע את הנוסע .  ההבדל טמון בעיקר בניהול לוגיסטי נבון ,  שיוכל לגרום לכך שכמויות גדולות של אוכל יועברו להרבה מגשיות קטנות תוך שמירה על הטעם הטוב וצורת הגשה מעוררת תאבון .
 בחברות תעופה שונות בעולם כבר הבינו שאין סיבה שבטיסות יוגש אוכל בינוני ,  וביניהן אל על ששכרה לאחרונה את השף שגב משה להיות השף הראשי של החברה .  מדובר באחד השפים העסוקים במחוזותינו ,  שמחזיק בזוג מסעדות פעיל ,  ספרי בישול ,  שירותי קייטרינג ,  מופעי שף ובזמנו החופשי אף משמש כפרזנטור של חברת תנורים .
 משמעות המשרה החדשה של השף היא אחריות והקמה של עשרות תפריטי אוכל חדשים ,  כאשר השלב הראשון מתחיל במחלקת תיירים ,  ויכלול שגרה של ניהול 14 מטבחים ברחבי העולם על מנת לעמוד בתפוקה של 4.5 מיליון מנות בשנה .
 במשך חמישה חודשים עומל שגב משה על תפריטים חדשים במערכת השמימית של חברת התעופה .  הם מצידם מציגים את השף המעופף כמי שיחולל מהפכה על המגשים המוכרים ,  קצת אחרי שלגמנו מיץ עגבניות ולפני שרכשנו שוב בקבוק בושם נוסף ומיותר .
" זו מערכת מאד גדולה ומסועפת ,  שמצריכה הקפדה על זהות מוחלטת במנות ,  עד הרמה ששוקלים כל תוספת של אורז או עגבניות שמונחים במגש .  אין פרט בתהליך הזה  ( שהתחיל לפני חמישה חודשים וימשיך להתקיים עוד זמן רב )  ,  שאפשר לדלג מעליו ".  
" נתחיל בעובדה שעבורי אל על הוא הפרויקט המעניין והמאתגר ביותר מבחינה קולינרית שלקחתי על עצמי עד כה .  בעבר ובהתחשב בלוח הזמנים שלי ,  לא הייתי מדמיין את עצמי עושה את זה .  לאורך השנים נסעתי ברחבי העולם ופגשתי שפים גדולים ,  שמתנהלים במקביל מול גורמים רבים והתחייבויות לא מעטות .  שפים כמו רובושון ו-וולפגאנג פק שלעומתם אני עדיין טירון .  חשוב להבין שכל הדברים שעליהם אני חתום לא נעשים רק על ידי ,  אלא על ידי ארגון עם מאות אנשים שעומדים מאחורי ומאפשרים לכל זה לנוע .
" לקח לי זמן רב להחליט שאני הולך על המיזם הזה .  גם מתוך ההבנה שאלו נעליים מאד גדולות ואני עושה את העבודה בזהירות ובתשומת לב ".  
" למפעל תמם שמגיש את האוכל יש צוות גדול של אסטרטגיים ,  והם אלה שמעבירים את מה שאני עושה במסעדה בכמויות קטנות לסדרי גודל גדולים .  המבחן בסוף יהיה עם הנוסע שיושב במטוס .  השינויים שיעברו על המנות הם גדולים ,  אבל אנחנו לא אוהבים את המילה מהפכה .  גם בעבר השקיעו הרבה מאד מחשבה במנות ,  עם רצון לשפר .  כרגע אנחנו משקיעים גם בתכנון המארז ,  בהכשרה לדיילים ועד לפרטים הקטנים .  המטרה הסופית היא שהנוסע ירגיש בהבדל ".  
" יש מנות שאני לא אוהב בהקשר של טיסות .  לדוגמא ,  מנה כמו פירה לא תהיה על המטוס ולא בגלל שאני לא אוהב פירה ,  אלא בגלל שאני עושה פירה עם שמנת וחמאה .  המשמעות המתבקשת היא פירה עם תחליפים  ( עקב ההקפדה על כשרות באל על ,  ר.ש )  ,  ואני לא רוצה תחליפים וחיקויים במפגש של הלקוח עם האוכל במטוס .  
אני משתמש במה שהטבע נתן ,  אני מוציא את אבקות המרק ועוד חלופות כמו שמנת צמחית .  זה לא שהחומרים הם לא לגיטימיים ,  אני כן חושב שאפשר בלעדיהם להגיע לתוצאות טובות ".  
" הקודמים לפני עשו עבודה נקודתית עבור חברת התעופה .  התפקיד שלי הוא להיות השף הראשי של אל על בארץ ובעולם .  אחד המהלכים החדשים הוא לא ליצור סטנדרטיזציה של כל המנות שיוצאות מ-14 מטבחים ברחבי העולם ,  אלא להשתמש במעלות של כל מטבח ולהתאים אותו לחיך העולמי ככלל והישראלי בפרט .  אני מנסה לייצר שפה קולינרית ,  שכמו אל על מאפשרת לנוסע להרגיש קרוב לבית בכל העולם .  המחשבה היא למצוא שביל ביניים שיהיה טעים לרוב הנוסעים או לרוב המוחץ ,  גם למי שאוהב אוכל ביתי וגם לאניני טעם ". 

עוף או דג
למרות שהוא ממש עסוק ,  השף שגב משה הסכים לעזוב לרגע את הקרקע ולהעביר את המטבח שלו למטוסים של אל על .  פירה הוא לא מתכוון להגיש לכם

