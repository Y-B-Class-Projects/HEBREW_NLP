מצאה את הזוהר
דורין פרנקפורט העלתה הבוקר תצוגת אופנה אינטימית אבל מנצחת .  אפילו המילה 'סקס אפיל' הצליחה להשתרבב לנו לטקסט
דורין פרנקפורט רודפת אחר גחליליות .  או לפחות זוהי הכוונה העומדת מאחורי קולקציית הקיץ החדשה שהוצגה הבוקר  ( 2.2 )  בסטודיו המעצבת בתל אביב .  כמו חיפושיות האור המפלסות את דרכן בחשיכה ,  חושפת פרנקפורט קולקציה שיש בה צבעים בוהק והבזקים של קלילות ,  המותירה שובל ארוך של רושם ,  כזה ,  שיכול להשכיח את כתב ידה העשוי והמבוסס מדי של העונות האחרונות ולהעלות במקומו קליידוסקופ זוהר היוצר משא ומתן עם האופנה העכשווית .
 המראה הראשון שעלה על המסלול הקטן והאינטימי ,  הוא גם זה שנתן את הטון לתצוגה כולה .  באופן שאולי איזכר במעט את עבודתו האנרגטית של המעצב הבריטי מת'יו ווילאמסון ,  עלתה דוגמנית בשמלה בצבע כחול רויאל עז ,  כמעט צורב עיניים ,  ותחתיה חולצת גולף דקיקה בהדפס נוצות טווס .  אפשר להיות כמעט בטוחים שהבחירה ההפגנתית דווקא בעוף המקושט הזה לא הייתה מקרית .  אולי יותר מאי פעם אצל פרנקפורט ,  שולטת המוחצנות בקולקציה .  שמלות עשויות בשני חלקים של 'בלוקי צבע' או חצאית עיפרון עשויה תחרה ירוקה ,  היו יותר ממשחק של טקסטורות פריכות  הם זימנו את העיניים לנעוץ מבט ארוך ולגלות את המורכבות שלהן ,  זו שנובעת מחיבורים של חומרים הרחוקים זה מזה .
 ניגודים ומרקמים היו מרכז העניינים .  כך ,  צלליות רפויות ,  כמו שמלה לבנה דקיקה הנראית כחולצה מכופתרת ענקית או חולצה אלגנטית בשרוולים בלוניים בצבע טורקיז ,  הותכו אל פריטים הדוקים ובנויים היטב .  בדים עבים ,  מלאי עוצמה ,  עמדו בניגוד משלים לבדים שקופים לחלוטין .  מכאן ,  הניסיון של המעצבת לגעת בטרנד  " ההלבשה התחתונה כהלבשה עליונה ",  התברר כהצלחה ארוטית ,  כאשר עלתה שמלה ירקרקה עשויה תחרה ,  שתחתיה ריצד בייבי דול קצרצר ,  מלא סקס אפיל ,  בצבע שמנת .
 האישה של פרנקפורט ,  כבר אינה מסתתרת תחת שמלות ארוכות ,  שחורות ודרמטיות ,  והיא בוחרת להתערטל מכל מעמסה אפשרית .  אבל בשוליים ,  עדיין תלוי עליה כובד ,  כמו וסט שחור רחב דש וארכאי ,  ז'קט בצווארון סיני בלתי רלוונטי או שילוב של פרחים שחורים ומיותרים בשולי אחת השמלות הלבנות ,  שנראה כמעיד על חוסר ביטחון מהמהלך הכללי .  פרנקפורט צריכה לשחרר ולזכור שהגחליליות המתעופפות בטבע הפראי תמיד יפות מאלו בשבי .
 שמלות :  430-985 שקלים ;  חולצות :  188-660 שקלים ;  מכנסיים :  356-585 שקלים ;  ז'קטים :  398-750 שקלים
צילום :  אבי כהןעריכה :  בת גולן

מצאה את הזוהר
דורין פרנקפורט העלתה הבוקר תצוגת אופנה אינטימית אבל מנצחת .  אפילו המילה 'סקס אפיל' הצליחה להשתרבב לנו לטקסט

