להתגבר על המזל
מה אומרת הקבלה על מזלות גדי ,  שור ובתולה - מהן תכונותיהם ועל מה הם באו לעבוד כאן ?  אסטרולוגיה קבלית - המשך
חודש טבת .  רצון עז להישגים ,  לממון ולעשירות ;  ביקורתי ,  שיפוטי ומחמיר ;  נוטה להיעצב ולכעוס על שהתאכזב מעצמו ; אחראי ,  מציאותי ,  רגליו יציבות על הקרקע ובוגר מגיל צעיר ;  חסר ביטחון ושואף למסגרת שתעניק לו יציבות ;  פסימי וממעט לראות את חצי הכוס המלאה ;  חומרי במידה רבה ,  ובעל יכולת לעבוד שעות רבות ולבנות תשתית איתנה לדורות הבאים ;  כושר חשיבה יוצא מגדר הרגיל עם יכולת לנתח מצבים בצורה קרה ושקולה ;  בוחר בקפידה את הקרובים לו הן בעבודה והן בחיי החברה .
 שייך ליסוד האדמה ולשבט גד .  אותיות שולטות :  אות החודש - ע'  :  מסמלת את העקשנות והשאיפה הבלתי פוסקת להישגים ולהצלחה .  אות הכוכב - ב' :  כוכב שבתאי ,  הכוכב האיטי מכולם המקיף את השמש בלמעלה מעשרים ושמונה ימים .  מסמל את ההתנהלות המחושבת והאחראית של הגדי .  
שיעור ותיקון :  כלל ברזל הוא לא להתעקש על שום דבר יתר על המידה ,  ולדעת לתעל את האנרגיה לאפיקים חיוביים על מנת להגיע לשלווה נפשית .  המטרה הניצבת מול עיני הגדי היא כוח ,  השפעה וכסף - פועל יוצא של חרדה קיומית שמא לא יהיה שפע .  שבט גד פירושו :  ג - גומל ,  ד - דלים ,  כלומר :  שפע גדול שממלא כל רעב ולכן אל לו לפחד שיגיע לידי עניות .  בצד הצורך בהצלחה חומרית והשגת סמכות בעלת עוצמה ,  עליו לפתח ביטחון עצמי וללמוד לשלוט בתוקפנות וברוגז המאפיינים אותו .  לחפש את האמת מתוך התעלות רוחנית ולהעמיק בה .  כיוון רוחני עשוי לסייע לו לכבוש את החומריות ולמצוא שלוות נפש ורגיעה להם הוא זקוק מאוד .  הקבלה מלמדת כי מאחורי המכשול הגבוה ביותר נמצא האור הגדול ביותר .  גדי יקר ,  כבוש את החומר והתחבר את הרוח .
 חודש אייר .  בעל רצון חזק ומוגבר לקבל לתועלתו האישית .  לעיתים רצון זה יכול להתפרש כאנוכיות ,  הואיל ובמסע החיפוש העצמי הוא מרוכז סביב הצרכים הפרטיים שלו מבלי יכולת לראות את הזולת .  מחפש ביטחון ומסגרת יציבה שתעניק לו שלווה ורוגע .  פשוט ,  שיגרתי ונושא בעול החיים .  מאופיין במזג נוח ובחמימות ,  ובדרך כלל אינו נזקק לעזרת הבריות .  הממון חשוב בעיניו ומקנה לו הרגשת שליטה .  במהותו חומרי וחפץ בתענוגות .  
שייך ליסוד האדמה  ( כוח החומר )  ולשבט יששכר  ( תורה )  .  אותיות שולטות :  אות החודש - ו' :  מסמלת את מידת האמת וכוח החיים ,  ומרמזת על הרהורים ומחשבות גבוהות .  אות הכוכב - פ' :  כוכב נגה .  רגישות עמוקה וחן אמיתי המבטאים את נפשו של השור -למרות חזותו הנוקשה וחוסנו הגופני .
 שיעור ותיקון :  לגלות רגישות והבנה לאחרים ;  ללמוד לוותר ללא ציפייה לקבלת תמורה ;  להשתחרר ממידת הכעס ,  ממריבות וממחשבות שליליות המובילות למתח ולהצטברות כעסים ;  ללמוד להתגבר על הרכושנות והשתלטנות ולדעת לשחרר את ההתנגדות לשינויים ;  להרפות משגרת החיים ולמצוא הנאות גם בדברים הקטנים ;  לסלוח ולא לנטור טינה ;  לטפח יחסים ולהקדיש תשומת לב למשפחה הקרובה ;  ההצלחה תגיע מיחסים בריאים ומתוקנים עם הסביבה .
 חודש אלול .  שיפוטי ,  ביקורתי ודקדקן ;  יעיל ובעל פוטנציאל ליצירה ולעשייה למען הזולת ;  דייקן השואף לשלמות ומחפש ליצור סדר וצדק ;  אינו מסוגל לראות אי סדרים ופגמים ;  מזדרז למתוח ביקורת נוקבת שלרוב פוגעת ומעליבה ,  לרוב מתוך תמימות ומהצורך בשלמות ;  עלול ליפול לקטנוניות ולחוסר ביטחון ;  דאגן מטבעו ובעל נפש לא רגועה ;  אינו רוחני כלל ובמהותו נקשר לחומר ולשליטה .  
שייך ליסוד האדמה  ( עשייה )  ולשבט גד .  אותיות שולטות  :  אות החודש - י' :  מסמלת את העשייה ,  שנאמר בספר יצירה : " המליך הקב"ה אות י' במעשה ".  מלמד כי בני המזל צריכים לעבוד על כך שמעשיהם יהיו תואמים את מחשבתם .  מחשבה מפותחת וביקורתיות הן התכונות הדומיננטיות בחודש זה .  אות הכוכב - ר' :  כוכב מרקורי  (  כוכב חמה )  ,  מסמלת כוח עצום שיש ביכולתו להתחדש תמיד מתוך שאיפה להישגים .
 שיעור ותיקון :  ללמוד למקד את העין הבוחנת ,  הביקורתית והשופטת על עצמה פנימה במקום על הזולת ;  לא להיחפז לשלול את הזולת ,  לראות את מגרעותיו ולהסיק מסקנות ;  לזכור תמיד כי יש לדון את האדם לכף זכות ולנסות להיכנס לתוך נעליו ;  להימנע מלתת עצות לזולת טרם בדקת עמוק פנימה את המניע לאותו צורך בנתינת העצה ;  אם זה בא מתוך עליונות וכוחניות זה בוודאי שלילי ולכן  " שתיקה יפה לחכמים ";  להפנים את העובדה כי  " האדם יראה לעיניים והקב"ה יראה ללבב "  - כלומר :  אין אפשרות לשפוט ממבט ראשון או שני ובכלל מומלץ לוותר על כך ,  זוהי מידה חסרת ערך ובבסיסה לקויה .  השאירו זאת לבורא עולם ,  תקנו את עצמכם בלבד והשפיעו ממקום פורה ומיטיב .  התייחסו לאחרים באופן חיובי ולא פוגעני ובכך יזכו כולם מהשפע ומהאור המצויים בתוך נפשכם .
 יצחק אהרון הוא איש קבלה ,  ראש מרכז  " חכמה ". 

להתגבר על המזל
מה אומרת הקבלה על מזלות גדי ,  שור ובתולה - מהן תכונותיהם ועל מה הם באו לעבוד כאן ?  אסטרולוגיה קבלית - המשך

