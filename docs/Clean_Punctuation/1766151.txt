אט"ד : " ההטבות לענף הגז - על חשבון הציבור "
 עמותת אדם טבע ודין טוענת שהמלצות ועדת ששינסקי אינן מאוזנות ודואגות ליזמים  " על חשבון הציבור ".  בחוות דעת שהעבירה לוועדה נכתב : " מסקנותיכם מקלות באופן מרחיק לכת "
" המלצות הביניים של ועדת ששינסקי אינן מהוות איזון ראוי בין שמירה על יעילותה של הפעילות הכלכלית בענף הגז והנפט לבין טובת הציבור ,  והן נוטות לכיוון היזמים ,  על חשבון הציבור "  - כך כותבת עמותת אדם ,  טבע ודין  ( אט"ד )  בחוות הדעת שהגישה לוועדה לבחינת המשטר הפיסקלי בתחום אוצרות הטבע ,  בראשות פרופ' איתן ששינסקי .  
העמותה הגישה את חוות דעתה במסגרת השימוע הציבורי שמנהלת הוועדה עד סוף דצמבר . " מסקנותיכם בדבר מתן הטבות מסוימות ליזמים הן הטבות מקלות באופן מרחיק לכת וחריגות לנהוג בעולם ",  נכתב בפנייה .  
באמצעות עו"ד דנה טבצ'ניק ,  תוקפת אט"ד את החלטת ועדת ששינסקי להותיר את שיעור התמלוגים על כנו  ( 12.5% )  ,  לצד ההטבה שמנכה כ-2% מן התמלוגים כחלק מהשתתפות המדינה בהוצאות פיתוח המאגר .  
לטענת אט"ד ,  התמלוגים מהווים כלי פיסקלי  " שקוף "  שעליו יכולה המדינה להסתמך ,  ושדרכו יוכל הציבור ליהנות מהר יותר מן התקבולים .  זאת ,  משום שהתמלוגים נגבים מהכנסות חברות הגז - ולא מרווחיהן ,  שגם חשופים יותר למניפולציות חשבונאיות .  
ועדת ששינסקי העדיפה לקבוע היטל מגזרי פרוגרסיבי על תגליות הגז ולא לשנות את שיעור התמלוגים ,  כדי להתאים את המודל הפיסקלי לרווחיות הפרויקטים .  באשר לחוסר הרגישות שבגביית התמלוגים לכדאיות הכלכלית בענף ,  מציעה אט"ד לקבוע מודל פרוגרסיבי של גביית תמלוגים בהתאם לגובה ההכנסות או הרווחים בפרויקט ,  וכן להגביר את הפיקוח החשבונאי על חברות הקידוח .  
באשר למרכיב ה-r שקבעה ועדת ששינסקי ,  שלפיו גביית ההיטל המגזרי תחל רק לאחר שהיזמים יחזירו את השקעתם בפרויקט בתוספת 50% ,  קובעת אט"ד כי מדובר בזכות יתר חריגה ביחס לנהוג בעולם  ( כיסוי של 100%-130% בלבד )  ,  שנקבעה ללא הסבר ראוי .  
באשר לייעוד התקבולים מהכנסות מכירת הגז ,  שבה אט"ד וקוראת להקמת קרן להשקעות מו"פ במשק האנרגיה ,  וכן למימון תוכנית לאומית להתייעלות אנרגטית ולאנרגיות מתחדשות .  
לצד העיסוק בתמלוגי הגז והנפט ,  טוענת אט"ד כי טיפול דחוף יותר נדרש בתחום הפקת משאבי הטבע לצרכים עסקיים - ובקביעת תגמול הולם לשימוש שעושה כיל ,  למשל ,  במחצבי ים המלח . " המדיניות הפיסקלית בנוגע לתקבולים בגין השימוש בים המלח מביאה לתוצאה קשה מבחינת אינטרס הציבור ",  כתבה אט"ד .  
לדבריה ,  כיל נהנית כיום ממשאב ציבורי יקר ערך מבלי שציבוריות ונדירות המשאב באה לידי ביטוי ,  ועל סמך  " חוק זיכיון אנכרוניסטי ",  כלשונה .  אט"ד מבקשת להרחיב את המנדט של ועדת ששינסקי גם לעיסוק במשאבי טבע נוספים .  בעמותה ציינו כי פנו בעניין לשר האוצר יובל שטייניץ כבר לפני שלושה חודשים - אך עדיין לא נענו .
 
אט"ד : " ההטבות לענף הגז - על חשבון הציבור "
 עמותת אדם טבע ודין טוענת שהמלצות ועדת ששינסקי אינן מאוזנות ודואגות ליזמים  " על חשבון הציבור ".  בחוות דעת שהעבירה לוועדה נכתב : " מסקנותיכם מקלות באופן מרחיק לכת "
 
