קיבלתם מידע על קרקע בבעלותכם - מה עושים עכשיו ? 
הגיע הזמן לחטט בבוידעם ,  לבדוק מסמכים ישנים או פשוט להרים טלפון לסבא ■ יכול להיות שמתחת לאפכם מסתתר שטח נכבד ששווה הרבה כסף - ולא היה לכם מושג שאתם הבעלים שלו ■ אחרי שתמצאו את הקרקע האבודה ,  תתחיל העבודה הקשה באמת - לשכנע את המדינה שהיא שייכת לכ
לריסה  ( שם בדוי )  ,  בשנות ה-20 לחייה ,  עלתה לישראל מרוסיה לפני עשר שנים .  שלוש השנים הראשונות בארץ הקודש היו קשות למדי ,  כמו לכל משפחת מהגרים .  היא התגוררה עם שלושת אחיה הגדולים ועם אביה  ( האם נפטרה ברוסיה )  בדירה קטנה ,  ורק כמה חודשים לאחר שעלו לישראל מצאו אחיה הגדולים והאב עבודה ,  והצליחו לחסוך קצת כסף .  כל זה השתנה יום אחד ,  כשאל המשפחה התקשר חוקר פרטי עם ידיעה מפתיעה בפיו :  אתם הבעלים של רכוש גדול ,  מגרש של חצי דונם בסביבה יוקרתית באזור המרכז ,  השווה כמה מיליוני שקלים .  בני המשפחה התקשו להאמין ובתחילה חששו שמדובר בהונאה ,  אך לאחר כמה שיחות שכנוע ,  הסכימו להיפגש עם החוקר הפרטי בנוכחות עורך דין .  אז הם שמעו בפעם הראשונה את הסיפור הבא :  לאם המשפחה היתה דודה שעלתה לישראל לבד ,  בשנות ה-20 של המאה הקודמת .  כל ימיה עבדה כאחות בבתי חולים בירושלים ובתל אביב ,  וחיה בצניעות רבה בדירת חדר קטנה שאותה שכרה .  היא רכשה חצי דונם קרקע באזור שבו שוכנת כיום הרצליה פיתוח ,  שאז היו בו רק חולות .  החוקר סיפר כי הדודה נפטרה ערירית ,  ומרינה ,  האחים והאב הם קרובי המשפחה היחידים שהיו לה - וככאלה ,  הם זכאים לבעלות על הקרקע . " כשהם ישבו אצלי במשרד הם היו המומים ואמרו שזה כמו לזכות בלוטו ",  מספרת עו"ד נחמה ציבין ,  שייצגה את המשפחה וטיפלה במקרים נוספים מסוג זה . " הראינו להם את כל הניירות המוכיחים שהם בעלי הקרקע ,  אבל הם פשוט לא האמינו .  רק כשהם קיבלו את דמי המקדמה על מכירת המגרש ,  הם הבינו שזה אמיתי ".  המסקנה המתבקשת היא שזה לעולם לא מאוחר מכדי לפשפש באלבומים ובמגירות בבית .  לכן ,  כשתסבו לסעודת סדר הפסח בשבוע הבא ,  כדאי לכם לנסות לברר כמה פרטים על ההיסטוריה המשפחתית בין הקניידלך לחד גדיא .  מי יודע ,  אולי תקבלו שביב מידע שיוביל אתכם להבין שאתם הבעלים של קרקע שנקנתה לפני 100 שנה תמורת פרוטות ,  אך כעת שווה מיליונים .  כיום מסתובבים בישראל עשרות אנשים ,  אם לא מאות ,  שבדומה ללריסה קיבלו יום אחד בשורה משמחת כזאת .  לזאב אבלס ,  יו"ר בנק איגוד ולשעבר המפקח על הבנקים ,  נודע לפני כמה שנים שסבו קנה בשנות ה-30 של המאה שעברה קרקע במרכז גבעתיים ,  שערכה קפץ במהלך השנים לשמים .  לפי הערכות ,  בישראל ובחו"ל יש עשרות אלפי אנשים שהם יורשים חוקיים של קרקע - ואין להם מושג על כך .  חלקם מכירים סיפור משפחתי על הסבא שבזמנו קנה אדמה אי שם בין גדרה לחדרה ,  אך הם לא יודעים דבר מעבר לכך .  כמו הזוכים בלוטו או בטוטו ,  גם במקרים כאלה הזוכים מעדיפים לא להיחשף .  מכנה משותף נוסף הוא שסכום הזכייה משתנה :  ככל שיש פחות יורשים והקרקע נמצאת באזור טוב יותר ,  הסכום עולה . " ישבו אצלי במשרד מאות אנשים שקיבלו בשורה כזאת ,  וכולם שמחו על הידיעה הבלתי צפויה ",  אומר עו"ד משה קמר ,  העוסק בתחום . " חלק מהאנשים האלה הם שכירים שעבורם זה פשוט כסף שנופל מהשמים .  פתאום ,  בבת אחת ,  זה נחת עליהם ".  לאן נעלמו הבעלים ?  קצת היסטוריה :  רוב הקרקעות האבודות נרכשו בימי המנדט על ידי אגודות ציוניות של יהודים מחו"ל או זרועות של הגופים המייסדים - כגון הכשרת היישוב ,  שהיתה שייכת בעבר להסתדרות הציונית וכיום נמצאת בשליטת משפחת נמרודי .  במקרים רבים ,  אנשים פרטיים קנו קרקע מהגופים האלה אך לא הסדירו את הבעלות - ובהמשך נספו בשואה .  התוצאה היא שיורשיהם כלל לא ידעו על הרכישה ,  והקרקע עדיין רשומה באופן פורמלי כשייכת לחברות אלה .  בנוסף ,  בישראל פעלו אז סוחרי קרקעות שראו ברכישת אדמות מערבים חלק מהמאמץ הציוני של גאולת הקרקע .  גם במקרים כאלה ,  קרקע  " הלכה לאיבוד "  בשל העובדה שרוכש הקרקע המקורי לא דיווח על כך ליורשיו לפני שנפטר - ברוב המקרים בתקופת השואה . " רוב הרכישות נעשו בשנות ה-20 ,  ה-30 ובתחילת שנות ה-40 של המאה הקודמת ",  אומר עו"ד יורם חג'בי ,  המתמחה בסוגיות של נדל"ן היסטורי . " בירושלים ,  לדוגמה ,  אדם בשם הרב מנדל היה יושב בקפה עטרה ,  ומנהל משם עסקות של רכישת ומכירת קרקעות .  רוב האנשים שעשו אתו עסקות קנו חלקות קטנות של רבע או של חצי דונם .  במקרים רבים היו אלה קרקעות חקלאיות ,  שאיש לא התעניין בהן שנים .  לימים ,  בשנות ה-80 וה-90 ,  עלה הערך של הקרקעות ,  והרשויות התחילו להכין תוכניות בניין עיר שבהן נכללו גם קרקעות אלה .  אז גם החלה לעלות השאלה היכן הבעלים שלהן ".  אל חג'בי ,  שעוסק בתחום 35 שנה ,  מגיעים לא פעם מאתרי קרקעות ומוסרים לו מידע מעניין על קרקע שהבעלים שלה התגלו .  כך קרה לו לפני שנה ,  כשטיפל עבור לקוחה שלו ,  בת 90 ,  במכירת שתי קרקעות שקנה אביה לפני שנים רבות .  קרקעות אלה היו במיקום לא אטרקטיבי ,  ובמשך השנים הצטברו לבעלת הקרקע חובות רבים בגין אי תשלום מסים על הקרקע .  לא מדובר במשפחה עשירה :  האב ,  שנפטר לפני שנים רבות ,  עבד במוסך ,  והאם היתה עקרת בית .  שתי הבנות נשארו פחות או יותר באותו מעמד כלכלי .  בניגוד לשתי החלקות שאותן הכירה המשפחה ,  הקרקע שאותה הציג המאתר היתה במיקום מצוין :  חצי דונם על הגבול בין תל אביב להרצליה ,  צפונית למלון מנדרין שליד צומת גלילות .  הסטטוס של השטח הזה אמנם חקלאי ,  אך בשל המיקום האטרקטיבי הצליחה המשפחה למכור את הקרקע תמורת 400 אלף שקל .  האם הקשישה כיסתה את חובות המשפחה ,  ונותר לה מעט כסף לעצמה ולבנות .  מלי לוברך ,  70 ,  בתה של בעלת השטח ,  מספרת כי בני המשפחה הופתעו מאוד לשמוע על הקרקע . " אמרנו לחג'בי :  'לא יכול להיות דבר כזה' ",  היא משחזרת את הרגע שבו קיבלה את הידיעה . " סבא שלי לא שיתף אותנו בדברים שהוא עשה בעבר .  אני עצמי בכלל לא יודעת מה זה אינטרנט ,  ולא היה לי מושג איך לברר איזה קרקעות אחרות הוא קנה ,  מלבד השתיים שידענו עליהן .  העיתוי היה מצוין :  הצלחנו לכסות את החובות ,  ולאמא שלי נותר כסף לשלם לפיליפינית ,  לתרופות ,  וגם לשים כמה לירות בצד ".  דורשים פיצוי מהעירייה ירושלים נחשבת לאחת הערים בעלות הפוטנציאל הרב ביותר בכל הקשור לנדל"ן היסטורי .  החוקר הפרטי יניר לוין ,  לדוגמה ,  איתר לפני כמה חודשים מגרש בעיר ,  ששוויו 5 מיליון דולר .  הוא היה שייך לאנשים שעד אז כלל לא ידעו שיש להם זכות כלשהי עליו .  לדברי לוין ,  גם באזורי ביקוש באזור המרכז לא חסרה קרקע היסטורית אבודה . " יש המון קרקעות כאלה ",  הוא אומר . " אם ניסע עכשיו לטייל בגוש דן ,  אוכל להראות לך קרקעות שלא תדע למי הן שייכות .  ליד הטיילת של בת ים ,  לדוגמה ,  יש המון קרקעות כאלה - וזה דבר משמעותי מאוד לאור עליית ערך הנדל"ן שם ".  במקרים רבים אנשים אינם מודעים לכך שהאבא או הסבא רכשו בעבר קרקע ,  מפני שהרכישה עצמה נעשתה באמצעות אנשים אחרים ,  מיופי כוח ,  שבשלב מסוים איבדו קשר עם המשפחה .  כך היה במקרה של נחמן ויסוצקי ז"ל .  ב-1999 גילו חמשת נכדיו שבבעלותם 23 דונם במרכז רמת גן ,  שאותם קנה הסב ב-1935 .  הקרקע נקנתה על ידי בן משפחה רחוק בשם זאב מילנר ,  באמצעות כסף שוויסוצקי שלח מפולין - שם התגורר אז עם אשתו וילדיו .  כולם נספו בשואה ,  מלבד שני ילדיו הבכורים של ויסוצקי ,  שעלו הנה כבני עשרה עוד לפני המלחמה ,  וכלל לא ידעו על האדמה שאביהם קנה בארץ ישראל .  במשך הזמן איבדו שני הילדים קשר עם משפחתו של זאב מילנר ,  שנפטר בגיל צעיר .  ב-1999 נתקל משה מילנר ,  בנו של זאב ,  במזוודה עם ניירות ישנים של אביו ,  בעת הכנות למעבר דירה .  הוא מצא בה תעודות המעידות על כך שנחמן ויסוצקי רכש את הקרקע ,  והצליח לאתר את קרובי המשפחה הרחוקים ולהודיע להם על המציאה .  נכדיו של ויסוצקי אמנם שמחו ,  אך התאכזבו לגלות שבמשך הזמן נסללו על הקרקע הזו כבישים ,  וכיום שוכנים עליה הרחובות הרא"ה ,  בית הלל ,  בית שמאי ואחרים .  הנכדים פנו לבני המשפט בדרישה שהעירייה תשלם להם 4 מיליון שקל ,  דמי שימוש בקרקע .  לפני שנתיים פסק בית המשפט לטובתם ,  ואף מתח ביקורת על התנהלות העירייה ,  שעשתה בקרקע כבשלה אך מעולם לא פעלה להעביר את הקרקע לבעלותה .  אלא שהשורה התחתונה היתה מאכזבת עבור הנכדים ,  מכיוון שסכום הפיצוי היה 160 אלף שקל בלבד .  פיצוי זה כלל את הסכום שבו נקנתה הקרקע בשנות ה-30 - 1,000 לירות - בתוספת ריבית והצמדה על השנים שחלפו מאז .  באחרונה הגישה המשפחה ערעור לבית המשפט העליון ,  באמצעות עו"ד מרים דונין ,  במטרה לקבל לידיה גם את דמי השימוש בקרקע .  לעתים ,  העובדה שהקרקע נקנתה באמצעות שליח שהוא בן משפחה רחוק עלולה להוביל למצבים משפחתיים לא נעימים ,  בלשון המעטה .  כך קרה למשפחה מפתח תקוה שבתחילת שנות ה-60 יצאה לשליחות של כמה שנים בחו"ל .  לפני הנסיעה ,  הפקיד האב כסף בידי קרוב משפחה ,  כדי שיקנה בעבורו קרקע להשקעה .  קרוב המשפחה קנה מניות בחברה שהחזיקה במגרש מסוים בעיר ,  אך רוכש הקרקע כלל לא ידע היכן הקרקע ומה נעשה עמה .  לאחר שבני המשפחה חזרו לישראל ,  הם ניסו לברר מה עלה בגורלה של הקרקע בכל פעם שפגשו את הקרוב - בדרך כלל רק באזכרות ובשמחות .  הוא סיפר להם שקנה מניות על שמו בחברה שהחזיקה קרקע ,  ובכל פעם הוא אמר שהוא מטפל בקרקע ושהכל  " יהיה בסדר ".  הם הגבירו את הלחץ עליו ,  והוא הסביר שהקרקע לא שווה דבר ,  בשל המסים שנאלץ לשלם במשך השנים .  ההסבר הזה עורר חשד ובני המשפחה החליטו לפנות לעורך דין .  הם גילו שהאיש שעליו סמכו במשך שנים חתם עם קבלן על הסכם לבניית בניין מגורים בחלקה .  הם לא היו אמורים ליהנות מפירותיה של העסקה ,  מכיוון שהקרקע עדיין לא נרשמה על שמם .  למזלם של בני המשפחה ,  הם הצליחו לגלות את המידע משום שאב המשפחה זכר את שם החברה שעל שמה נרשמה הקרקע .  הוא מיהר לפנות לבית המשפט כדי לבטל את ההסכם עם הקבלן ,  ולאחר כמה שנים הסתיימה הפרשה בהסכם פשרה :  הקרוב הרחוק שילם לבני המשפחה מאות אלפי שקלים . " המקרה הזה מלמד שחייבים לשאול שאלות ,  גם את קרובי המשפחה ",  מבהיר עו"ד עופר שוויצר ממשרד יעקב סלומון ,  ליפשיץ ושות' ,  שטיפל במקרה . " אסור להיכנס לדפוס של 'לא נעים' ,  גם אם מדובר באנשים קרובים ,  כי בסופו של דבר זה עלול לעלות לכולם ביוקר ".  תחקיר בארכיונים בסאגה של הקרקעות ההיסטוריות יש קבוצה קטנה שממלאת תפקיד חשוב :  מאתרי הקרקעות ,  שייסעו גם עד הירח ,  אם צריך ,  כדי לאתר בעל קרקע ולגזור בדרך קופון שמן במיוחד - 20%-40% משווי העסקה ,  תלוי במשא ומתן בין הצדדים .  המאכערים האלה יודעים בדיוק איך להגיע לפקיד הנכון בלשכת הטאבו כדי לברר את המידע הדרוש ולהסדיר את הביורוקרטיה המסובכת .  כשהם פוגשים את בעל הקרקע הם שומרים את הקלפים קרוב לחזה :  הם לא יגידו מלה שתרמוז על מיקומה ,  עד שהוא יחתום על המסמך המסדיר את דמי התיווך .  לפי הערכות ,  בישראל פועלים כמה עשרות אנשים העוסקים בתחום ,  בדרך כלל כעיסוק צדדי לעיסוקים אחרים כגון חוקר פרטי או שמאי מקרקעין .  המלה  " מאכער "  מתייחסת במקרה זה לחבורה המצומצמת ,  פחות מעשרה אנשים ,  שעוסקת אך ורק באיתור קרקעות .  אנשים אלה ,  המעדיפים בדרך כלל להישאר מאחורי הקלעים ,  מצליחים לאתר שניים או שלושה בעלי קרקע בשנה ,  אך דמי התיווך משאירים בידיהם רווח נאה גם בניכוי ההוצאות הכבדות ,  כמו טיסות לחו"ל ותשלום לנוטריונים ולמוסדות רשמיים עבור מסמכים .  כיום ,  עם השתכללות הטכנולוגיה ,  מלאכתם מעט קלה יותר :  מאגרי מידע רבים פתוחים לעיון באינטרנט וגוגל נהפך לכלי עבודה לכל דבר .  כתוצאה מכך ,  גם אנשים חסרי מושג בנדל"ן מתפתים לפתוח במחקר עצמאי לאיתור קרקעות - אלא שהמלאכה עדיין נותרה מסובכת מאוד .  חלק ניכר מהקושי נובע מכך שעד 1965 נרשמו קרקעות בטאבו ללא מספר תעודת הזהות של הבעלים .  כך ,  אם אדם בשם משה כהן רכש קרקע בשנות ה-50 ,  יורשיו יצטרכו להוכיח שהם היורשים של אותו משה כהן ,  מבלי להיעזר במספר תעודת הזהות שלו .  זאת הסיבה לכך שעבודת המאתרים משלבת בין מלאכתו של ההיסטוריון לזאת של הבלש :  נבירה אינסופית בארכיונים ,  כמו הארכיון הציוני וגנזך המדינה ,  נסיעה לארצות רחוקות ושיחות ארוכות עם אנשים רבים כדי להבין את גלגולם של קשרי משפחה שונים .  כדי לבדוק את זהותו של אותו אדם ואת קורות חייו ,  נבדקים גם רישומי נוסעים באניות ובארכיונים של אתרי מעבר למהגרים יהודים במאה שעברה ,  כמו אליס איילנד בניו יורק . " איך מתחילים ?  תעודות פטירה הן מקור טוב למידע ,  כי יש בהן פרטים על קרובי המשפחה של הנפטר ",  אומר אדם המעורה בעבודת האיתור . " יש גם כאלה שהולכים לבתי קברות ובודקים מה כתוב על המצבה .  בחו"ל ,  גם בתי הלוויות הם מקור טוב לאינפורמציה ,  כי אנשים כותבים בספר המבקרים ,  וכך אפשר להגיע לקרובי משפחה .  אין גבול לחיפושים ".   " זה כולל הרבה עבודה סיזיפית ,  הרבה מחקר - אבל הפרנסה טובה ",  מוסיף חיים שלי ,  העוסק באיתור קרקעות זה 17 שנה . " רוב העבודה מתבססת על מחקר שאני עורך בארכיונים השונים .  שם אני מוצא מידע לגבי תנועת הקרקעות - מי רכש ממי ובאיזו שנה .  לאחר מכן אני בודק בטאבו מה קרה לקרקע הזו במשך השנים .  במידה שאני רואה שלא היה כל שינוי בבעלות ,  אני מניח שאבד הקשר עם יורשי הקרקע ".  לדבריו ,  המקרים הקשים במיוחד הם אלה שבהם פשוט אי אפשר לאתר את יורשי הקרקע . " אני חייב איזשהו קצה חוט ",  הוא אומר , " גם אני לא יכול להגיע למישהו שאין שום מידע לגביו ".  דוגמה למקרה כזה הוא הסיפור של ד"ר מיכאל גלובניצ'ר ,  רופא שהתגורר בתל אביב בימי המנדט .  שלי לא הצליח למצוא חוט מקשר בין גלובניצ'ר לבין יורשיו .  כחלק ממאמציו ,  הוא החליט לחפש את שמו של הרופא בעיתוני התקופה .  הוא שלח את אנשיו לארכיון העיתונות בבית אריאלה בתל אביב ,  והורה להם לעבור על העיתונות היומית בעברית ,  החל ב-1938 ,  השנה שבה רכש הרופא את הקרקע .  אנשיו של שלי ישבו כמה ימים מול כרכי העיתונים המצהיבים ומכונות המיקרו-פילם ,  עד שנעצרו ב-1952 .  הם נתקלו במודעת אבל בעיתון  " דבר ",  המודיעה על מותו של ד"ר גלובניצ'ר .  במודעה צוין שמו של האח ,  שלמה לייב גלובניצ'ר ,  שהתגורר אז ברחובות . " התברר לנו שגם האח נפטר ,  אבל הצלחנו לאתר את היורשים שלו ,  וככה מצאנו את היורשים של ד"ר גלובניצ'ר .  זה היה איתור קשה במיוחד ,  שארך חצי שנה ",  אומר שלי .  במקרה זה מדובר ביורשת יחידה ,  עולה חדשה מבריה"מ לשעבר .  בימים אלה מושלמת עבודת הניירת ,  במטרה להעביר את הזכויות על הקרקע לאותה אשה .  15 אלף בעלי רכוש נעדרים יורשי הקרקע חייבים להתאזר בסבלנות ,  מפני שגם לאחר איתורה חולף לא מעט זמן עד שהיא עוברת באופן רשמי לרשותם .  במקרה הטוב ,  התהליך הזה נמשך כמה חודשים .  במקרה הרע ,  מדובר בשלוש-ארבע שנים .  עליהם לחכות עד שהאפוטרופוס הכללי במשרד המשפטים ,  הגוף האחראי מטעם מדינת ישראל על ניהול נכסים של נעדרים ,  ישחרר את הקרקע לידיהם .  באתר האינטרנט של האפוטרופוס רשומים כיום שמותיהם של 15 אלף בעלי רכוש נעדרים  ( הן של קרקעות והן של כספים )  ,  כך שכל אזרח יכול להשוות בין רשימה זו לבין מה שכתוב בספר השורשים המשפחתי ,  למי שיש כזה .  הרשימה פורסמה רק לפני כעשור ,  בעיקר בשל לחץ ציבורי ,  גם מצד ח"כים .  עד כה שיחרר האפוטרופוס קרקע ב-1,600 מקרים עבור 4,000 בעלי קרקעות שונים .  במידה שבעל קרקע נעדר ,  האפוטרופוס לוקח את הקרקע תחת ניהולו ,  בדרך כלל מוכר אותה ,  והכסף עובר לקופה מיוחדת שבה נשמר הכסף עבור הבעלים - עד שיאתרו אותו .  האפוטרופוס ספג לא מעט ביקורת על כך שמלבד פרסום הרשימה הוא לא נוקט מאמצים רבים כדי לאתר את בעלי הקרקעות .  יתרה מזאת :  גם כשמגיע אליו מידע על בעל קרקע חדש ,  הוא מערים קשיים ביורוקרטיים ,  ושחרור הקרקע כרוך לעתים במאבק משפטי .  לא מעט סבורים שהדבר אינו מקרי ,  ושלמדינה יש אינטרס למסמס את העניין ,  כדי שבעתיד הקרקעות יעברו אליה ,  גם אם דה-פקטו ,  באופן סופי  ( זאת מבלי להתייחס לסוגיית הקרקעות של הפליטים הפלסטינאים ,  הקשורה למשא ומתן המדיני )  .  ככל שחולף הזמן ,  מציינים המבקרים ,  קשה למצוא אנשים שיוכלו להעיד בגוף ראשון על עסקות מהעבר .  יתרה מכך ,  התמריץ הכלכלי למצוא את אותן קרקעות פוחת עם הזמן ,  בשל ריבוי היורשים . " בעוד 5-20 שנה כבר לא יהיה מי שיחפש את הקרקעות ,  ואז למדינה יהיו קרקעות בשווי מיליארדי שקלים .  למדינה יש אינטרס לשבת בשקט ,  היא לא ממהרת לשום מקום ",  אומר יניר לוין . " אם במשרדי האפוטרופוס היו מתאמצים קצת יותר ,  50% מהרשימה שלהם כלל לא היתה קיימת ",  מוסיף שלי . " הטענה מוכרת ,  אבל זה ממש לא המצב ",  אומר בתגובה מקור בכיר במשרד המשפטים . " כדי לשחרר את הנכס ליורש האמיתי ,  אנחנו חייבים להיות משוכנעים ב-100% שזה האדם הנכון .  יש לנו בעניין הזה אחריות כבדה .  הרי אם נעשה טעות ,  המדינה תיאלץ לשלם ".  המקור מצביע על כך שלא פעם מאתרי הקרקעות מגיעים לאדם שאינו בעל הקרקע האמיתי ,  וטעות כזאת עלולה להוביל לזיוף ולגניבת קרקעות  ( ראו מסגרת )  . " ברוב המקרים ,  אנחנו משחררים את הקרקע מבלי להגיע לבית המשפט .  דיון משפטי מתרחש רק כשמדובר בוויכוח לגיטימי ",  מוסיף המקור .  ההסברים האלה לא משכנעים את מי שמכיר את התחום מקרוב .  משה קמר מספר על יואל  ( שם בדוי )  ,  לקוח שלו שגילה רק בסוף שנות ה-80 כי הוא בעל קרקע בגבעת שמואל - על אף שאביו רכש את הקרקע כבר ב-1923 .  הדבר התגלה במקרה :  בהליך משפטי אחר נמצא מסמך שכתב האב ב-1961 ,  שבו הוא מתנגד לתוכנית בנייה שתוכננה בסמוך למגרש שבבעלותו .  אביו של יואל עיברת את שמו ב-1936 ,  אך על ההתנגדות ההיא הוא חתם בשני השמות .  כשנודע ליואל על דבר הבעלות אביו לא היה בחיים ,  והוא החליט לא לעשות דבר עם הקרקע .  לפני כמה שנים ,  כשהיה בן 85 ,  החליט יואל שהוא רוצה למכור את המגרש ,  אך אז גילה שהקרקע עברה לניהולו של האפוטרופוס הכללי ,  שבינתיים מכר אותה .  כשיואל פנה לאפוטרופוס כדי לקבל את התמורה הכספית עבור מכירת הקרקע ,  700 אלף שקל ,  הוא הציג את מסמך ההתנגדות מ-1961 - אך לאפוטרופוס זה לא הספיק .  הוא לא השתכנע גם כשהציגו בפניו את המסמך הרשמי מ"רשומות ",  העיתון הרשמי של מדינת ישראל ,  המוכיח שהאב שינה את שמו וכך הראה את הקשר בין מסמך הרכישה המקורי של הקרקע ,  שעליו חתם האב בשמו המקורי ,  לבין המסמך מ-1961 .  בניסיון אחרון ,  שאל קמר את יואל אם יש לו מזכרת כלשהי מאביו ,  שאינה קשורה לתחום הקרקעות .  יואל נזכר שיש בידיו את כל תעודות השליש מהימים שבהם למד בגימנסיה הרצליה בתל אביב .  בתקופה ההיא היה נהוג שההורים חותמים על התעודות ,  ואביו של יואל חתם עליהן בשמו המקורי .  האפוטרופוס השווה את החתימה הזאת לחתימה של שטר המכירה המקורי של הקרקע ,  והסכים לבסוף להעביר את הכסף לידו של יואל . " הם עשו לי את המוות במקרה הזה ",  משחזר קמר . " לקח שלוש שנים עד שסיפקתי את רצונו של האפוטרופוס .  הוא התנהג ברשלנות .  הקרקע לא היה עוברת לניהולו מלכתחילה ,  אם מישהו שם היה טורח לבדוק ברשומות ולגלות שהאב עיברת את השם ".  בשורה מפתיעה לאוסטרליה ברוב המקרים של איתור קרקע היסטורית ,  שוויה נע בין עשרות או מאות אלפי שקלים לבין מיליונים בודדים .  ואולם יש מקרים ,  נדירים אמנם ,  שבהם הסכומים עשויים להיות גבוהים הרבה יותר ,  ולהגיע לעשרות מיליוני שקלים - שנופלים לידו של אדם אחד .  אדמות אלה שייכות לרוב לצאצאים של אנשים עשירים שקנו שטחים גדולים .  בדרך כלל הקרקעות האלה הופקעו על ידי עיריות כדי לבנות בהן לטובת כלל הציבור .  כיום ,  בשל שינויים בפסיקה של דיני מקרקעין ,  לאדם שהפקיעו ממנו קרקע יש זכויות רבות יותר מבעבר .  כך לדוגמה ,  אם עירייה הפקיעה קרקע ולא השתמשה בה במשך שנים ,  הרי שכיום היא מחויבת להחזיר אותה לבעליה המקוריים .  כך נקבע ב"בג"ץ אמיתי "  ב-1989 ,  לאחר שבעל קרקע בגבעת שמואל עתר נגד המועצה המקומית ,  בטענה שלא נעשה שימוש בקרקע שהופקעה ממנו .  ב-2002 נקבע בפסיקה אחרת שעירייה אינה יכולה לעשות שימוש מסחרי בקרקע שהופקעה למטרות ציבוריות .  לכן מאתרי קרקעות מסוימים עוקבים באדיקות גם אחר הפעמים שעירייה עורכת שינוי ייעוד בקרקע - מייעוד ציבורי לשימושים אחרים ,  מתוך הנחה שהקרקע הופקעה בעבר מאדם פרטי .  זה היה המקרה של הלמוט למלה ,  תושב העיר אספנדייל שבמחוז ויקטוריה באוסטרליה ,  שקיבל לפני כמה שנים בשורה מפתיעה :  בבעלותך 24 דונם במרכז תל אביב ,  ששוויים יותר מ-60 מיליון שקל .  מדובר באדמות שרכש סבו ,  פיליפ גורל ,  שהיה חבר בקהילת הטמפלרים שהתגוררה בישראל ,  וחבריה גורשו בימי מלחמת העולם השנייה ולקראת קום המדינה .  ב-1945 ביקשה עיריית תל אביב להפקיע את אדמות הטמפלרים כדי לבנות עליהן את בית החולים איכילוב .  הנציב העליון הבריטי אישר זאת ,  והקרקעות נרשמו כמיועדות לטובת הציבור .  אלא שעל החלק של גורל לא נבנה דבר ,  והאדמה עמדה בשממונה סמוך לפינת הרחובות ויצמן-בארי ,  עד 1996 .  בשנה זו החליטה העירייה לשנות את ייעוד הקרקע למגרש מיוחד עם שימושים מסחריים .  כעבור שנתיים נמכרה הקרקע לחברת אוסיף ,  בשליטתו של היזם דורון אביב ,  תמורת 100 מיליון שקל .  בהמשך הוקם שם קניון קטן , " ויצמן סיטי ".  פרשה זו לא נעלמה מעיניו של שמאי מקרקעין מסוים ,  שלאחר מחקר ממושך הצליח לאתר את למלה באוסטרליה וקישר בינו לבין עו"ד משה קמר .  ב-2005 ,  לאחר דין ודברים עם העירייה ,  הגיש קמר עתירה בעניין לבית המשפט העליון והדיונים בתיק נמשכים עד היום .  למלה דורש שעיריית תל אביב תעביר לו 63 מיליון שקל מתוך הסכום שקיבלה מחברת אוסיף .  הסכום הגבוה נובע מכך שפיליפ גורל היה הבעלים של 90% מהקרקע ,  ומכך שלמלה ירש 70% מרכושו .  כעת מחכה למלה לפסיקה של בג"ץ כדי לדעת אם הוא ייהפך למיליונר .  כראיה לכך שהעירייה היתה מודעת מאז ומתמיד לעובדה שהקרקע ציבורית ,  מוצג בעתירה מכתב ששלח מהנדס העירייה לממלא מקום ראש העיר באוגוסט 1947 ,  ובו הסביר לו את הבעייתיות שבהעברת שישה דונמים מאדמות הטמפלרים לחברת תנובה ,  שביקשה אז את הקרקע מהעירייה . " לאחר שתושלם הפקעת האדמות הגובלות השייכות לגרמנים ,  אפשרי מילוי הבקשה מבחינה טכנית ",  כתב המהנדס . " ואולם ייתכן שיתעוררו קשיים מבחינה חוקית ,  בשים לב לכך כי האדמות הנ"ל מיועדות להפקעה למטרות ציבוריות ".  שמאי המקרקעין שאיתר את הלמוט למלה באוסטרליה ,  גם גילה שעשרות דונמים ברחבי העיר חולון ,  הנהנית בשנים האחרונות מתנופת בנייה ,  שייכים בעצם ל-13 נכדים של סוחר קרקעות שהיה מראשוני תל אביב .  חלק גדול מהקרקעות שלו נמכרו עוד בחייו ,  אך חלקן הועברו לשלטונות המנדט ,  כמיועדות לטובת הציבור .  נכדיו של סוחר הקרקעות לא היו מודעים לפרט הזה עד שלפני כמה שנים פנה אליהם אותו שמאי מקרקעין .  עיריית חולון מתכוונת לשווק את הקרקעות האלה במטרה שייבנו עליהן בנייני מגורים ,  ולכן הנכדים פנו לבג"ץ בבקשה שיורה לעירייה להשיב להם את הקרקעות .  הדיון בעניינם נמשך גם כיום .  הנכדים הם אנשים מבוססים המתגוררים בצפון תל אביב ,  ברמת השרון ובסביון ,  ואם הם יזכו בעתירה - קופת המזומנים שלהם תתמלא אף יותר .  בשל הסדרי הירושה המשפחתיים ,  כל אחד זכאי לנתח אחר בעוגה ,  אך אף אחד לא מקופח :  חלקם זכאים לפחות לחמישה דונם ,  חלק אחר לשישה ,  וחלק אחר ליותר מתשעה .  היות ששווי דונם קרקע בחולון הוא כ-10 מיליון שקל ,  הרי שכל אחד מהם יקבל עשרות מיליוני שקלים ,  גם אחרי ההפרשה המקובלת לשמאי שמצא את הקרקע ולעורך הדין שטיפל בתהליך .  היזהרו מעסקות מפוקפקות בשטחאם יגיע אליכם טלפון מפתיע עם בשורות טובות ,  כדאי לברר היטב אם לא מדובר במעשה נוכלות - שעלול להפוך אתכם לשותפים למעשה .  כך קרה ליעקב ,  שלפני כמה שנים קיבל פנייה ממאתרי קרקעות ששיכנעו אותו שהוא בעל קרקע בשכונת רמת בית הכרם במערב ירושלים .  באזור הזה היו קרקעות רבות של אנשים פרטיים שאדמתם הופקעה בשנותיה הראשונות של המדינה לטובת הקמת שדה תעופה .  לאחר מלחמת ששת הימים הוחלט ששדה התעופה של ירושלים ייבנה בעטרות ,  בשטח הכבוש שבצפון-מזרח העיר ,  ולכן הוחלט לבטל את ההפקעה ברמת בית הכרם ולהפשיר את השטח לבנייה .  בעל הקרקעות האמיתי ,  ששמו זהה לזה של יעקב ,  קנה אותה ב-1921 - וכיום אמור היה להיות בן יותר מ-120 .  את התרמית גילה עו"ד יורם חג'בי בבדיקה פשוטה שעשה בלשכת רישום המקרקעין  ( טאבו )  ,  לאחר שקרובי משפחתו של בעל הקרקע האמיתי ביקשו ממנו לבדוק את מצב הקרקע לאחר שבוטלה ההפקעה . " למזלה של המשפחה ,  הם שמרו את שטר הרכישה המקורי של הקרקע .  מה שמוזר הוא שאיש לא שאל איך יעקב ,  בשנות ה-50 לחייו ,  יכול לטעון שהקרקע נרשמה על שמו בשנות ה-20 של המאה הקודמת ",  אומר חג'בי .  הוא הגיש תלונה למשטרה בעניין זה ,  אך התיק נסגר בשל חוסר עניין לציבור .
 
קיבלתם מידע על קרקע בבעלותכם - מה עושים עכשיו ? 
הגיע הזמן לחטט בבוידעם ,  לבדוק מסמכים ישנים או פשוט להרים טלפון לסבא ■ יכול להיות שמתחת לאפכם מסתתר שטח נכבד ששווה הרבה כסף - ולא היה לכם מושג שאתם הבעלים שלו ■ אחרי שתמצאו את הקרקע האבודה ,  תתחיל העבודה הקשה באמת - לשכנע את המדינה שהיא שייכת לכ

