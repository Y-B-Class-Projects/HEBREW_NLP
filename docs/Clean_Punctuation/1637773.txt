תביעה :  אפל מטעה צרכנים 
לפי התלונה שהוגשה לנציבות הסחר הפדרלי בארה"ב ,  בחומרים השיווקיים של אפל נראה המוצר החדש של החברה ,  אייפד ,  כשהוא תומך בתקן הווידאו פלאש ,  למרות שאינו תומך בו
האייפד ,  מחשב הלוח החדש של אפל ,  גרר תגובות סוערות לחיוב ולשלילה מאז חשף אותו מנכ"ל החברה ,  סטיב ג'ובס .  אולם ,  כעת הוביל המכשיר החדש גם לתלונה נגד אפל שהגיש מעצב גרפי מאטלנטה נגד החברה ,  בטענה כי מאמצי השיווק של אפל מטעים את הצרכנים לחשוב שהמכשיר תומך בפלאש .
 אחד מהחסרונות הבולטים של האייפד ,  ציינו אנליסטים ומומחי טכנולוגיה לאחר השקתו של המכשיר ,  הוא שאינו תומך בפלאש ,  תקן הווידאו השולט באינטרנט .  כאשר חשף ג'ובס ביום רביעי את האייפד והדגים את השימוש במכשיר החדש באמצעות גלישה באתר העיתון  " ניו יורק טיימס ",  חלקים באתר המצריכים פלאש לא הופיעו על המסך ,  אלא הודעת שגיאה .
 עם זאת ,  בחומרים השיווקים שפירסמה אפל באתר שלה ,  בתמונות ובסרטי וידאו אודות האייפד ,  מופיעים תכנים המצריכים פלאש מאתר ה"ניו יורק טיימס "  ואתרים אחרים .  מעצבים ובלוגרים ששמו לב לתופעה ביקרו את אפל על הטעיית הצרכנים .  ביום שישי הגיש פול תריט ,  מעצב גרפי מאטלנטה ,  תלונה נגד אפל לנציבות הסחר הפדרלית בארה"ב  ( FTC )  בטענה כי החברה מטעה את הצרכנים .
" אני לא כועס עליהם שהאייפד לא תומך בפלאש ,  למרות שהיה נהדר אם הוא היה תומך בו ,  אך מה שהם עושים זה לשווק באופן מטעה את יכולותיו של המכשיר .  הם יודעים את זה וכולם בתעשייה יודעים את זה ,  ואני מקווה שהם יתארו את היכולות של המוצר באופן מדויק כשהם משווקים אותו "  ,אמר תריט .
 למרות שלפי יצרנית פלאש ,  אדובי ,  75% מקטעי הווידאו באינטרנט ויותר מ-70% מהמשחקים המקוונים מצריכים תמיכה בתקן ,  מוצרי אפל - האייפון ,  האייפוד טאץ' והאייפד - אינם תומכים בפלאש .  מנכ"ל אדובי ,  סטפן אופרמן ,  העריך השבוע כי אפל אינה צפויה להוסיף תמיכה בפלאש לאייפד לפני הגעתו למדפי החנויות בחודש מארס ,  והחברה תקפה את אפל על ההחלטה שלדבריה תגביל את אפשרויות התוכן עבור הצרכנים ויצרני התכנים כאחד .  
בינתיים ,  ממשיך המכשיר החדש של אפל לקבל תגובות מעורבות .  העיתון  " פייננשל טיימס "  הגדיר את המכשיר כניצחון עבור אפל ,  שצפויה לפי העיתון להגדיר את שוק מחשבי הלוח . " השאלה היחידה ",  ציין העיתון , " היא כמה גדולה תהיה ההצלחה הזאת ,  ובאיזו מהירות היא תתרחש ".  עם זאת ,  אנליסטים רבים העריכו כי האייפד לא יחולל מהפכה בתעשיית המו"לות ,  כפי שהעריכו רבים לפני חשיפת המכשיר ,  וצפו כי הוא לא יפגע באופן משמעותי במכירות הקינדל ,  קורא הספרים האלקטרוני של אמזון . 
" אני בספק אם האייפד יהיה הקינדל-קילר שכולם צפו שיהיה ,  ואני בספק אם באמזון חוששים ממנו יותר מדי ",  אמר סת' גייסון ,  אנליסט טכנולוגיה בכיר במוטלי פול .  האנליסט יוסף סקוואלי מחברת ג'פריס צפה כי האייפד ישפיע רק במעט על השורה התחתונה של אמזון .  סקוואלי ,  שצפה קודם כי הכנסותיה של אמזון יזנקו ב-36% השנה ,  צופה כעת כי הכנסותיה של החברה יעלו ב-34% .
 
תביעה :  אפל מטעה צרכנים 
לפי התלונה שהוגשה לנציבות הסחר הפדרלי בארה"ב ,  בחומרים השיווקיים של אפל נראה המוצר החדש של החברה ,  אייפד ,  כשהוא תומך בתקן הווידאו פלאש ,  למרות שאינו תומך בו

