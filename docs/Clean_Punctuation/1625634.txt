 " המשטרה גרמה עוול לכדורגל במגזר "
 איצטדיון דוחא ייסגר עד להודעה חדשה בעקבות המהומות בין אוהדי סכנין ונצרת ,  בנצרת זועמים על המשטרה : " כשלו טוטאלית ".  גם בהתאחדות מאשימים : " המשטרה שוב הוכיחה חוסר אונים מול קומץ מתפרעים ".  כתב אישום נגד הקבוצות ,  שחוששות מקנסות והפחתת נקודות
צילום ועריכה :  נועם אשל
משטרת משגב תשלח היום דו"ח להתאחדות לכדורגל על האירועים האלימים בסיום המשחק בין בני סכנין לאחי נצרת אמש  ( שבת )  .  בדו"ח תדרוש המשטרה את סגירת איצטדיון דוחא עד הודעה חדשה ,  וזאת בשל אי יכולת האיצטדיון לקיים משחק באופן בטיחותי .  כזכור ,  בסיום המשחק אמש בין הקבוצות  ( 1:1 )  התפתחו מהומות קשות בין אוהדי שתי הקבוצות ,  שבמהלכן נפצעו תשעה אנשים ועשרה נעצרו .  היום  ( ראשון )  הגיש תובע ההתאחדות שלום אבן עזרא כתב אישום נגד שתי הקבוצות באשמת התנהגות בלתי ספורטיבית של אוהדים .  השתיים עלולות לספוג קנס כבד ,  או אפילו הורדת נקודות ,  כפי שקרה במקרים קודמים .
 הבוקר נערך שימוע למנהל המגרש בהשתתפות ראש עיריית סכנין ,  מאזן גנאים ,  במהלכו הודיע מפקד תחנת משגב למנהל הקבוצה על ההחלטה לסגור את המגרש .  מפקד מרחב הגליל תנ"צ מנחם חבר כי  " אילולא נערכה המשטרה מבעוד מועד על פי הערכות המצב ,  הרי שההתפרעות במגרש עלולה היתה להסתיים בפגיעות קשות ובסיכון חיי אדם ורכוש ".  חבר הדגיש כי המשטרה לא תסבול התפרעות שלאוהדי סכנין שלטענתו כל כוונתם היתה להפר את הסדר ולפגוע באוהדי הקבוצה האורחת וכן בשוטרים ,  ללא קשר לתוצאת המשחק ".  
בהתאחדות טוענים הבוקר כי המשטרה היא זו שמחליטה על סגירת אצטדיונים ,  ועצם שליחת דו"ח שכזה קובע כי דוחא ייסגר עד הודעה חדשה .  בסכנין ובהתאחדות כמובן לא אוהבים את החלטת המשטרה ,  והיום בבוקר כבר החלו במועדון ובהתאחדות להפנות את האצבע המאשימה לכיוונה על אירועי אתמול .  
דובר הקבוצה מונדר חלאיילה אמר הבוקר כי  " המשטרה ממשיכה את שרשרת הטעויות שלה מאתמול .  עוד לפני המשחק הם קיבלו אזהרה ,  גם מהנהלת סכנין וגם מהנהלת נצרת ,  לא לשחרר את אוהדי סכנין לפני אוהדי אחי .  לפני ארבע שנים קרו אותם דברים מול נצרת וגם מול בית"ר ירושלים .  וכמסקנה משם ,  לאחר שבשנה שעברה מול בית"ר ,  אוהדי סכנין נשארו ביציע והמשחק עבר בשלום ,  המלצנו למשטרה להשאיר את אוהדי סכנין ביציע ולא לשחררם ראשונים .  לכן החלטת המשטרה תימהונית ושגויה .  עוול גדול נעשה לכדורגל הישראלי בכלל ולכדורגל של המגזר בפרט ,  שנגרם באופן ישיר על ידי מקבלי ההחלטות של משטרת ישראל . 
" איך הצליחו ילדים לגבור על הכמות הרבה והמופרזת של השוטרים ומיד עם השריקה הגיעו לשטח הצמוד של אוהדי נצרת ומשם להשליך אבנים ,  בו בזמן ששטח זה אמור להיות סטרילי ומוגן על ידי שוטרים ומאבטחים ?  אנחנו רואים בהחלטת המשטרה לסגור את האצטדיון כצעד מתוכנן שכוונתו להסתיר ולטייח את הטעות הראשונית שעשתה המשטרה ולהאשים בה את הקבוצות .  תפקידה של המשטרה ובמיוחד במשחקים כאלה היא להיות ערוכה בהתאם בכדי לאפשר את ההתנהלות הספורטיבית של המשחק .  מקבלי החלטות נכשלו באופן טוטאלי בעניין זה ,  ולצערנו הם ממשיכים לדבוק באותו מסלול של החלטות שגויות ".  
כאמור ,  גם בהתאחדות זועמים על המשטרה שכן כמות השוטרים והמאבטחים שהייתה במקום היא על פי בקשת המשטרה עצמה ,  ובהתאחדות טוענים כי היא זו שאחראית באופן ישיר על האירועים אתמול . " שוב המשטרה מוכיחה אוזלת יד ",  אמר הבוקר גורם בהתאחדות . " לא ייתכן כי המשטרה לא תצליח להשתלט על בסך הכל 4,500 צופים שהיו אתמול בדוחא .  זה כמעט שוטר על כל עשרה אוהדים .  הקבוצות והתאחדות מוציאות מיליוני שקלים בשנה על אבטחה ,  ולמרות שהמשטרה מקבלת את כל דרישותיה ,  היא שום מוכיחה חוסר אונים מול קומץ של מתפרעים ". 
ממלא מקום ראש עיריית נצרת ומחזיק תיק הספורט בעיר ,  עלי סלאם ,  יכנס הערב דיון דחוף בעקבות המקרה אתמול ושוקל צעדים דרסטיים ,  בכללם אף התנתקות מהקבוצה בעונה הבאה . " זה לא יכול להיות שבכל פעם שיש מפגש במגזר ,  אם זה אנחנו וסכנין או בין כפר קנא לאום אל פאחם ,  יש מהומות ופצועים ",  אמר סלאם , " אנחנו צריכים לארגן מפגש פסגה של ראשי המגזר ולהחליט האם יש טעם להמשיך בכדורגל בכלל - אנחנו נכנסו לכל נושא הספורט כדי להביא לקירוב לבבות ודו קיום ,  ואם במקום זה אנחנו רק מביאים אלימות ופילוג במגזר אז אין טעם ואולי עדיף בכלל להפסיק עם הכדורגל לחלוטין .  לא שווה להשקיע בספורט הזה אם במקום להרגיע את כולם זה מביא לפציעתם של ילדים ". 
סלאם ,  שנכח אתמול במגרש ,  הזהיר את המשטרה מראש לגבי העניין ,  אך אינו מפנה אצבע מאשימה כלפיהם . " אמרתי להם שהם חייבים לתת לקהל שלנו לצאת קודם ,  חבל לי שזה נגמר ככה ,  אבל בסופו של דבר הם עשו עבודה גדולה ומנעו נזק גדול עם הרבה יותר פצועים ואולי אפילו גרוע מזה ".  
סלאם גם תומך בשימוש בגז מדמיע שנעשה . " נכון שעד עכשיו אלפים סובלים מהתוצאות שלו ,  אבל אם הם לא היו משתמשים בו אלוהים יודע איך זה היה נגמר .  הם עשו את מה שהם היו צריכים - כל מי שהיה במגרש הבין את זה .  אלפי אוהדי סכנין צבאו עלינו עם אבנים ואם לא השימוש בגז מדמיע אני לא רוצה לחשוב בכלל מה היה קורה ". 
את מי שסלאם כן מאשים זה את ראשי סכנין . " אף אחד ממנהיגי העדה שם לא בא לעזור לנו או עמד לצידנו .  לא ראשי הקבוצה ולא ראשי העיר .  עמדנו שם שלוש שעות עם עשרות ילדים בני פחות מ-10 שסבלו מהגז המדמיע ועוד כאלה שנפצעו במהומות והם לא באו לעזור לנו או ניסו לעצור את אוהדי סכנין .  תמיד כשאנחנו מארחים אותם הם יוצאים בשלום ולא קורה כלום ,  כי אצלנו ראשי הקבוצה והעיר דואגים שהם יצאו בשלום ומקפידים שהם יצאו לפני הקהל שלנו ,  חבל שהיחס לא דומה ,  ורק במזל זה לא נגמר בצורה קשה הרבה יותר ". 
בתוך כך ,  אדהם האדיה ,  ששבר את עצם השוקה אתמול במהלך המשחק ,  למעשה סיים את העונה ויחזור לפעילות רק בפתיחת העונה הבאה .  האדיה הוא השחקן השישי של נצרת שנפצע לתקופה ארוכה ,  יחד עם יקיר שינה ואנדרסון ווסט שקרעו את הרצועה הצולבת ,  האני שאין ואמג'ד סולימאן שגם כן שברו את רגלם ,  ואיב ג'ידה שקרע את המינסקוס .

" המשטרה גרמה עוול לכדורגל במגזר "
 איצטדיון דוחא ייסגר עד להודעה חדשה בעקבות המהומות בין אוהדי סכנין ונצרת ,  בנצרת זועמים על המשטרה : " כשלו טוטאלית ".  גם בהתאחדות מאשימים : " המשטרה שוב הוכיחה חוסר אונים מול קומץ מתפרעים ".  כתב אישום נגד הקבוצות ,  שחוששות מקנסות והפחתת נקודות

