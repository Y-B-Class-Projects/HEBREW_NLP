למרות ההקפאה - ברק אישר הקמת מבנים ביו"ש
שר הביטחון אישר הקמתם של 43 מבני ציבור ,  רובם מוסדות חינוך ,  בשטחי יהודה ושומרון .  בימין לא מתלהבים : " לא לילד הזה פיללנו ,  או יותר נכון לומר כי לילד הזה שפיללנו לא יהיה איפה ללמוד "
 הקפאת הבנייה ביהודה ושומרון נמשכת ,  אך מבני הציבור ייבנו :  שר הביטחון אהוד ברק אישר באופן סופי את בנייתם של 43 מבני ציבור בשטחי יהודה ושומרון .  בתחילה אישר השר בנייה של 28 מבנים אך במסמך ששלח עוזרו של ברק לענייני התיישבות ,  איתן ברושי ,  למתאם פעולות הממשלה בשטחים האלוף איתן דנגוט בתחילת החודש שהגיע לידי וואלה !  חדשות ,  מפורטים כל מבני הציבור אותם אישר ברק באופן סופי לבנייה במהלך 2010 .  מדובר בעיקר בבניית בתי ספר חדשים ,  הקמת גנים ומעונות לילדים וכן הרחבות של בתי ספר קיימים .  בסך הכל מדובר באישורים ל-43 מבני ציבור - 34 מבנים חדשים ,  שלושה מעונות ושישה אישורים להרחבות בניינים קיימים .
 כך ,  למשל ,  אישר ברק את הקמתה של קריית חינוך גדולה במודיעין עילית שתכלול 126 כיתות לימוד .  ביישוב הר אדר יוקם בית ספר יסודי עם 20 כיתות ,  בבית אל ייבנה מועדון נוער ובברקן יוקמו בית ספר יסודי ושלושה גני ילדים .  כך גם במעלה אדומים ,  בית"ר עילית ובסוסיא ,  שם תוקם ישיבה תיכונית .  בנוסף לבנייה החדשה אישר ברק גם הרחבת שישה מוסדות חינוך קיימים וכן בניית שלושה מעונות .
 לדברי גורמי ביטחון ,  מדובר במבנים שאושרו בעבר וכעת מקבלים אישורים סופיים ,  במסגרת מתן היתרים מיוחדים לבנייה במהלך תקופת ההקפאה .  במסמך מפורטים גם המגרשים עליהם יוקמו המבנים .  יש לציין כי מאז הודיע ראש הממשלה בנימין נתניהו על הקפאת הבנייה מחו ראשי המתנחלים על העובדה כי עצירת הבנייה תמנע את לימודיהם של אלפי מתנחלים ,  בשל חוסר מקום במוסדות החינוך הקיימים .  
על אף האישור ,  גורמים בימין הביעו את מחאתם והגדירו זאת כ"טיפה בים ".  ח"כ אורי אריאל  ( האיחוד הלאומי )  הגיב ואמר כי  " לא לילד הזה פיללנו ,  או יותר נכון לומר כי לילד הזה שפיללנו לא יהיה איפה ללמוד .  משרד הביטחון אישר רק 43 מבנים מתוך 116 פרויקטים המאושרים על ידי משרד החינוך .  יתר על כן ,  למרות תחימת האכיפה לעשרה חודשים ,  שר הביטחון לא מאפשר לתכנן את הבנייה לקראת שנת הלימודים שלאחר מכן ,  וראש הממשלה לא מתערב .  אם כך זה יימשך ,  את פירות הבאושים של ההקפאה נמשיך לראות גם בעוד שנתיים ". 
גורם ביטחוני הסביר כי  " לקח זמן להגיע לתוכנית מתואמת עם הרשויות המקומיות ביהודה ושומרון ועם משרד החינוך לגבי בניית מבני ציבור וחינוך .  המספרים הראשוניים שפורסמו היו מספרי ביניים בלבד ,  ותוך כדי העבודה המשותפת עלו צרכים נוספים שהכריחו אישורים נוספים .  לעולם לא הייתה החלטה להקפיא את החינוך ואכיפת צווי ההקפאה נמשכת .  כל המבנים שאושרו נמצאים על קרקע בדוקה ומאושרת ולא מדובר בבנייה במאחזים לא חוקיים .  המבנים שאושרו אמנם לא עונים על כל הבקשות של ראשי ההתיישבות ,  אך הם הושגו במסגרת עבודה משותפת ,  ומתוך ראייה שלכל התלמידים יהיה מבני חינוך ". 

למרות ההקפאה - ברק אישר הקמת מבנים ביו"ש
שר הביטחון אישר הקמתם של 43 מבני ציבור ,  רובם מוסדות חינוך ,  בשטחי יהודה ושומרון .  בימין לא מתלהבים : " לא לילד הזה פיללנו ,  או יותר נכון לומר כי לילד הזה שפיללנו לא יהיה איפה ללמוד "
 
