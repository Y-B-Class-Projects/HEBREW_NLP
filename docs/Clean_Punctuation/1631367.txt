ראש הממשלה אביגדור ליברמן
תוך פחות משנה הצליח שר החוץ ,  במו ידיו ,  לסכסך בינינו לבין הקרובים שבבני בריתנו .  השתיקה של נתניהו לא מותירה מקום לספק
מאז קמה ממשלת נתניהו בחודש מרץ אשתקד ,  ומינויו השנוי במחלוקת של ליברמן כשר החוץ שלה ,  חלה רעה מסוכנת בתדמיתה של ישראל בעולם .  לא זו בלבד שהשר הוא מתנחל מוצהר המתגורר באחת מהתנחלויות גב ההר ולכן הוציא עצמו מכל דיון בעתידן - ושאיננו מקובל בבירות רבות במערב בשל התבטאויותיו הקיצוניות - נראה שאת מרבית זמנו הוא ממלא בהצתת מחלוקות בינלאומיות ולא בפתירתן .  
נהוג לתאר את פועלו הדיפלומטי כהתנהלות של  " פיל בחנות חרסינה ",  אולם לא כך פני הדברים .  אלמנט אחד חסר בכדי להסתייע במטאפורה הרכה הזו - התום .  ליברמן ,  הביא את שיטות הק.ג.ב למסדרונות משרד החוץ - מהלך אימה על שגרירים ונציגי העולם המוצבים בארץ .  תוך פחות משנה הצליח במו ידיו לסכסך בינינו לבין הקרובים שבבני בריתנו ,  אפילו נציג הוותיקן בישראל חטף ממנו בלחי השנייה .
 סדרה סוג ז' בטלוויזיה הטורקית המוצגת בשידורים חוזרים ,  בה נראים חיילי צה"ל מתעללים בפלסטינים ,  הפכה לעילה להשפלת בעלת הברית המוסלמית והחזקה שלנו באזור .  סגנו של ליברמן ,  דני אילון ,  שכיהן בתפקידים דיפלומטיים בכירים בעברו אמור היה לעצור את המחזה המשפיל ,  אולם גם הוא יישר קו עם פטרונו .  בשיחת הבהרה/נזיפה/דיר באלק שקיים אתמול עם השגריר הטורקי ,  הקפיד סגן השר להדגיש בשפתו בפני הצלמים שיתנו דעתם לכך שהשגריר ,  שנראה מכונס בעצמו ונבוך ,  הושב בכיסא נמוך , " אין כאן חיוכים ",  הוא הוסיף .
 אחיזה מקיוואלית השתלטה על משרד החוץ .  בכינוס של כ-150 שגרירים לפני כשבועיים ,  דרש ליברמן מנציגינו באומות העולם שלא להתכופף עוד , " לחזק את הגאווה הלאומית ",  שלדבריו חשובה ביותר במזרח התיכון .  בליבו התכוון לומר  " היו חזקים כאריה וערומים כשועל ",  כשאתם מדברים עם הגויים ,  שם .  מה לך ,  כבוד השר ,  לזמן את השגריר במלדיבים או בקריביים בכדי ללמדם דבר או שניים על גאווה לאומית ?  האם השגריר במיקרונזיה יביא לשינוי דיוקנה של ישראל בעולם ?  ובמשרד החוץ אין יוצא ואין בא .  לעיתים רחוקות נשמעים קולות הביקורת ,  שבדרך כלל מצוטטים מפי  " בכירים במשרד ",  כשהם מלינים לא רק על דרכו של האיש ,  אלא גם על הליכותיו .  אולם האחראי על תדמיתנו בעולם איננו עוצר באדום ,  הוא ממשיך להכות בכל חלקה טובה .  העילה למחלוקת התורנית עם טורקיה ,  אומרים שוב  " גורמים במשרד ",  היא ניסיון של ליברמן לסכל ביקור של שר הביטחון בטורקיה ,  מהלך שנתפס בחושיו הפוליטיים הערים מידי ,  כאיום .
 למעלה מעשור עבר מאז שירת ליברמן נאמנה את ראש הממשלה הצעיר בנימין נתניהו כמנכ"ל משרדו .  כבר אז מערכת היחסים ביניהם היתה שאחד נובח והשני מלטף .  אלא ש"הכבל הרץ ",  שמעניק עכשיו נתניהו לליברמן ,  פרוס על כל העולם . " זה לא אני ",  ודאי אומר לעצמו ראש הממשלה , " זה הילד הרע שבי ",  כבסיפור הילדים הידוע .  אבל נתניהו לא מהסה את בכיר שריו ,  לא פוצה את פיו ,  לא מעז להתעמת עם  " הבולדוג במשרד החוץ ".  משתיקתו של נתניהו נוכח קריסת יחסי החוץ של ישראל אפשר להסיק דבר אחד - לא נתניהו ,  אלא ליברמן הוא ראש הממשלה .
 
ראש הממשלה אביגדור ליברמן
תוך פחות משנה הצליח שר החוץ ,  במו ידיו ,  לסכסך בינינו לבין הקרובים שבבני בריתנו .  השתיקה של נתניהו לא מותירה מקום לספק

