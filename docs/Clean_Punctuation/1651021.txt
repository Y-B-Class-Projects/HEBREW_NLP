דו"ח פלסטיני :  ישראל מגבילה משקיעים זרים
דו"ח שפירסם מרכז הסחר הפלסטיני קובע כי סירובה של ישראל להנפיק אשרות ואישורי כניסה למשקיעים זרים הוא המכשול העיקרי בפני השקעות זרות בגדה ובעזה
דו"ח שפירסם באחרונה מרכז הסחר הפלסטיני  ( הפועל כמכון היצוא )  ,  פלטרייד ,  קובע ,  כי סירובה של ישראל להנפיק אשרות ואישורי כניסה למשקיעים זרים הוא המכשול העיקרי הניצב בפני השקעות זרות ישירות  ( FDI )  בגדה המערבית ובעזה .  הדו"ח מומן על ידי ממשלת נורווגיה ופורסם תחת פיקוח הבנק העולמי .  
על פי הדו"ח ,  רבים מהמשקיעים הפוטנציאליים בשוק הפלסטיני הם אזרחי מדינות המצויות בקשרים דיפלומטיים עם מדינת ישראל .  אולם ,  בקשות של חלקם ,  כולל אזרחי האיגוד האירופי וארה"ב לקבל אישור כניסה לשטחים פלסטיניים נדחות ואחרים מקבלים אישורים מוגבלים ,  שתקפים רק לשטחים הפלסטיניים ,  או רק לישראל .  לטענת מחברי הדו"ח ,  הדבר מגביל מאוד את יכולתם לפעול ביעילות .  
הדו"ח קובע כי המדיניות המעשית שמפעילה ממשלת ישראל מהווה הפרה של הסכמי אוסלו 2 ,  וישראל לא משנה אותה ,  למרות שמשרד החוץ הישראלי ולשכת מתאם הפעולות בשטחים הבהירו ,  שזו אינה המדיניות הישראלית הרשמית .  
המשרד הפלסטיני לנושאים אזרחיים אינו מצליח לשנות את המצב ,  נוכח מחסור במידע פומבי לגבי הקריטריונים לפיהם מנפיקה ישראל ,  מחדשת או דוחה מתן אשרות כניסה ,  ונוכח היעדר מידע הנוגע לתהליך הערעור על החלטות אלה .  ועדת ההשקעות המשותפת ,  שהוקמה כגוף ישראלי-פלסטיני בעיקר כדי לטפל בנושאים הקשורים לקידום ההשקעות בגדה המערבית ובעזה ,  וכדי לסייע למשקיעים זרים ,  התכנסה רק פעמיים מאז סוף שנת 2000 .  
הדו"ח מצביע על העובדה שחלק נכבד מצמיחת הכלכלה הפלסטינית תלוי בהשקעות זרות ישירות ,  ושהסירוב המתמשך לאפשר למשקיעים גישה קבועה ויציבה יגביל כל השפעה חיובית פוטנציאלית שתהיה להסרת מגבלות התנועה והגישה על הכלכלה .  על פי מחברי הדו"ח ,  גישה זו גם מרתיעה את המדינות התורמות מפני עמידה בהתחייבויותיהן למענקים .  
מחברי הדו"ח קוראים לממשלת ישראל ולמשרד הפלסטיני לעניינים אזרחיים לשתף פעולה כדי לכנס את ועדת ההשקעות המשותפת ולפרסם מדיניות ברורה להנפקת אשרות הכניסה ,  כולל הבהרת תהליך הערעור בנושא .  בנוסף ,  ממליצים מחברי הדו"ח ,  כי הרשות הפלסטינית תשנה את חוק ההשקעות שלה על מנת להסדיר את הנושא ,  ושמדינות אחרות יבחנו מחדש את מדיניותן בכל הנוגע להנפקת אזהרות מסע ביחס לשטחים הפלסטיניים ,  בהתבסס על השיפור במצב הביטחוני בזמן האחרון .  

דו"ח פלסטיני :  ישראל מגבילה משקיעים זרים
דו"ח שפירסם מרכז הסחר הפלסטיני קובע כי סירובה של ישראל להנפיק אשרות ואישורי כניסה למשקיעים זרים הוא המכשול העיקרי בפני השקעות זרות בגדה ובעזה

