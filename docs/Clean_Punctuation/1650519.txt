נשיפה אסורה
אלפי נהגים הורשעו עד היום בביצוע עבירה של נהיגה בשכרות ,  אך מי יודע כמה מהם היו צריכים להיות מזוכים ?  דוד גולן על העלאת רף בדיקת השכרות
בית משפט השלום בירושלים בהרכב של שלושה שופטים  ( יוסף ריבלין ,  אברהם טננבוים ואביטל חן )  קבע כי רף האכיפה בבדיקות מכשיר לגילוי רמת אלכוהול בנהגים , " הינשוף "  יועלה לרף של 400 מיקרו גרם לליטר אוויר נשוף .  המדובר אומנם בפסק דין של בית המשפט שלום ,  אך מכיוון שניתן בהרכב של שלושה שופטים ,  אין אפשרות להתעלם ממנו והמשטרה תאלץ לשנות את מדיניות האכיפה שלה .  סביר להניח ששני הצדדים יערערו על פסק הדין לבית המשפט המחוזי ,  אך ניסיון העבר מלמד כי הסיכויים שערכאת הערעור תתערב בממצאים שנקבעו לאחר שמיעת סדרה ארוכה של עדויות מומחים ,  היא לא גבוהה במיוחד .
 אלפי נהגים הורשעו עד היום בביצוע עבירה של נהיגה בשכרות .  מי יודע כמה מהם היו צריכים אולי להיות מזוכים בדין ,  אם פסק דין זה היה מתפרסם מוקדם יותר ?  חלקם כבר הספיקו לסיים את ריצוי עונש הפסילה במלואו .  ביום שממצאי בית המשפט יהפכו למוחלטים וסופיים ,  יפנו ודאי רבים מהם ,  שכמות המדידה שלהם הייתה מתחת לרף שנקבע ,  לעורכי דין מתחום הנזיקין במטרה לבחון אפשרות לתבוע את רשויות המדינה בגין הנזקים שנגרמו להם .  
אין לפסול אף אפשרות שתתארגן תביעה ייצוגית בעניין זה.חשוב לציין כי הכנסת קבעה רף ענישה מחמיר מאוד בכל הנוגע לעבירות נהיגה ואלכוהול ,  בדמות שנתיים פסילה בפועל ,  וללא מעט נהגים  ( בעיקר כאלה שהתפרנסו עד אותו הרגע ממקצוע המחייב רישיון נהיגה )  ,  נגרמו נזקים לא מבוטלים בעקבות הרשעתם ושלילתם לתקופה ארוכה .  חלקם אף נאלצו להחליף מקצוע ולחפש מקום עבודה חדש .
 לגבי תיקים התלויים ועומדים בבתי המשפט נראה כי במשטרה יאלצו לבחון מחדש כל תיק ותיק לגופו של עניין .  מהקולות שאנחנו שומעים הכוונה היא לבדוק את התנהגות הנהג בכל תיק ותיק ,  וזאת באמצעות השוטרים שעצרו אותו ,  על מנת לקבוע באם התנהגותו ,  בלי קשר למכשיר ,  מלמדת על השפעה של רמת אלכוהול גבוהה .  על פי פסק דין של בית המשפט העליון עוד משנת 1986 ,  ישנן אפשרויות בהתקיים תנאים מסוימים להרשיע נהג בנהיגה בשכרות גם ללא הסתייעות בהוכחה מדעית .   בית המשפט אומנם לא מצא ליקויים בהליך רכישת המכשיר אולם לדעתי ראוי עכשיו שיעשה בדק בית במשרד התחבורה מדוע לא נבחנה מראש אמינות המכשיר על פי תקן מדעי מקובל ,  ומבלי שמעבדות המשטרה כפופות לרשות להסמכת מעבדות .  כדאי מאד ששר התחבורה המכהן יבדוק היטב את הממצאים והמסקנות של פסק הדין לעתיד לבוא .
 אין כמובן בכל האמור כדי לגרוע מהמלצתי החמה לכל הנהגים להימנע משתיית אלכוהול בטרם הם עולים על ההגה .  כשלעצמי אני סבור שעדיף להימנע משתיית אלכוהול בכלל ולא לקחת את הסיכון המיותר באובדן רישיון הנהיגה .    *  הכותב עו"ד דוד גולן הוא הבעלים והמייסד של משרד עורכי הדין  " דוד ואילת גולן ",  העוסק בתחום דיני התעבורה .
 
נשיפה אסורה
אלפי נהגים הורשעו עד היום בביצוע עבירה של נהיגה בשכרות ,  אך מי יודע כמה מהם היו צריכים להיות מזוכים ?  דוד גולן על העלאת רף בדיקת השכרות

