האור והצל
לפעמים הוא נראה קופצני ,  מחויך וקורץ למצלמות ,  לפעמים הוא נראה כעוס ועצבני ,  אבל הבעיה שלאחרונה פיני גרשון סתם אדיש
מי שעוקב אחרי שפת הגוף של מאמני ספורט גדולים ,  יודע כמעט תמיד למה לצפות :  פיל ג'קסון יושב בפרצוף זחוח על כיסאו עצום המימדים ,  אלכס פרגוסון לועס מסטיק במתח ולא מסתיר אף רגש ,  ז'ליקו אוברדוביץ' מסתובב כל שתי דקות לעבר הספסל ומרביץ תורה במחליפים .  רמת האנרגיה של פיני גרשון ,  לעומת זאת ,  הרבה פחות יציבה .  לעתים הוא קופצני ,  מחויך וקורץ למצלמות ;  בפעמים אחרות הוא נראה כעוס או סתם אדיש ,  ובמקום לחיות את המשחק הוא רק רוצה שהערב ייגמר .  ב-1998 ,  שבועות מספר לפני שהחל לראשונה לנתר בהצגת השחקנים ביד אליהו ,  חזו מדי שבוע הצופים באולם הכדורסל בראשל"צ באותו גרשון ממש עומד מנומנם וחסר עניין על הקווים .  המסקנה המתבקשת היא שמדובר במאמן כדורסל לא יציב .  
חוסר היציבות הזה מוביל לכך שעל כל הצלחה כבירה רשם גרשון כישלון מביך .  לפני שנתיים פוטר מאולימפיאקוס ;  את ראשל"צ הוא עזב פעמיים בעקבות סכסוכים עם היו"ר יצחק פרי ;  מהפועל ירושלים נזרק בעקבות מרד שחקנים ,  כמה חודשים לאחר שהוביל אותה לגביע ;  קודם לכן פוטר ,  בין השאר ,  מבית"ר תל אביב ומהפועל תל אביב .  הרזומה המוזר הזה ,  שנשכח בשנים שגרשון הפך לגיבור לאומי ,  נובע מהתלות העצומה שלו במעטפת שסביבו .  עקב מוסר העבודה הלא מזהיר שלו ,  הוא זקוק לעוזר מאמן חרוץ ונאמן לידו ,  שגם יסייע לו בנקודה החלשה יותר שלו - בחירת שחקנים .  אלה צריכים להיות מוכשרים דיים ואינטליגנטים דיים כדי ליישם את דרישותיו המקצועיות המורכבות ,  וגם בוגרים דיים כדי לספוג את עלבונותיו .  הנהלת הקבוצה אמורה לקבל בהבנה את פיו הגדול ואת תגובותיו הילדותיות .  כשהכל מתחבר מסביב ,  גרשון יכול לספק את משיחת המכחול האחרונה - הכריזמה ,  הידע המקצועי הרב והאינסטינקטים בניהול המשחק .  
העונה ,  המעטפת הזאת חסרה :  הסגל שגרשון בנה בינוני ,  ההרמוניה בינו לבין עוזרו שרון דרוקר מפוקפקת ,  ומוני פנאן ,  האיש שבמקביל לניהול בנקים לא חוקיים גם סייע לגרשון לכבות שריפות בקרב שחקניו ,  כבר איננו .  במצבים כאלה נחשפים הצדדים הפחות מלבבים באישיות של גרשון :  הזלזול בשחקנים פחות מוכשרים ,  ההתנערות מאחריות ,  איבוד העניין והיעדר האמונה .  בעונות כגון אלו נדמה שהתנהגותו של גרשון רק מסייעת לכדור השלג לצבור תאוצה ,  במקום לבלום אותו .  
גרשון יכול לדבר כמה שירצה על התחזקות היורוליג ,  על התקציב המוגבל ועל ההבדלים מהשנים הגדולות של המועדון ,  אבל הוא לא יוכל לטשטש את העובדה שאת המעטפת בנה בעצמו .  הוא בחר את השחקנים בשלבים מוקדמים מאוד של הפגרה ,  מינה את עוזרו כבר בעונה שעברה ובאופן כללי נהנה מסמכויות מקצועיות בלתי מוגבלות במכבי ,  שנואשה בשנים האחרונות מכל מאמן ישראלי אחר .  אלא שעל המועדון לקחת בחשבון שלאור גילו המתקדם של גרשון והרהורי הפרישה התכופים שלו ,  ייתכן שהפעם הדרך למטה לא תיהפך בשלב מסוים לנסיקה להישגים מרשימים .  אם נגמר הדלק בטנק של פיני ,  לפחות דבר טוב אחד ייצא מזה :  אחרי קדנציה שלישית במכבי ,  שכרגע מסתמנת כחיוורת ונטולת השראה ,  יורשיו כבר לא ייאלצו להתמודד עם צלו הענק של גרשון משתי הקדנציות הראשונות .
 
האור והצל
לפעמים הוא נראה קופצני ,  מחויך וקורץ למצלמות ,  לפעמים הוא נראה כעוס ועצבני ,  אבל הבעיה שלאחרונה פיני גרשון סתם אדיש

