חוק הבריאות - המלצה בלבד
חוק הבריאות נועד להבטיח טיפול ראוי בכלל האוכלוסיה ,  אולם לדעתו של ח"כ חיים אורון ,  הוא אינו מתקיים במציאות כראוי .  אורון טוען כי סכומי ההשתתפות העצמית הגבוהים פוגעים בחולים
המסד הרעיוני של חוק ביטוח בריאות ממלכתי מונח כבר בסעיף הראשון בחוק ,  הקובע כי  " ביטוח הבריאות לפי חוק זה יהיה מושתת על עקרונות של צדק ,  שוויון ועזרה הדדית ".  
אכן הצהרה נשגבת ,  רק שהיא אינה מקיימת כל הלימה עם המציאות הלכה למעשה .  ניתן למנות גורמים רבים שמביאים לפער הצורם בין ההצהרה הראויה לפרקטיקה המדכדכת ,  ואחד המרכזיים שבהם הוא תשלומי ההשתתפות הגבוהים שהמבוטחים נאלצים לשאת בהם בגין קבלת טיפולים ורכישת תרופות .  
לסוגיית ההשתתפויות העצמיות השלכות הרסניות .  לפי ממצאי סקר מכון ברוקדייל ב-2009 ,  כ-22% מבעלי הכנסה נמוכה וכ-18% מקרב הלוקים במחלות כרוניות מוותרים למפרע על טיפולים ורכישת תרופות בשל ההשתתפויות העצמיות .  זהו שיעור עצום של אזרחים המודרים משירותי בריאות .   בין המומחים העוסקים ברפואה ציבורית שוררת הסכמה שההשתתפות העצמית מהווה חסם קשה ופוגעת באורח ניכר בנגישותם של ציבורים גדולים וגדלים לשירותי בריאות .  יש גם הסכמה כוללת בין אנשי המקצוע כי יש לפטור לחלוטין חולים במחלות כרוניות מתשלומי ההשתתפות ,  לדוגמה במחלות לב וסוכרת .  לכל ברור שצריכת תרופות וטיפולים רפואיים על ידי החולים הכרוניים היא גבוהה ,  ורק קיבעון של מקבלי ההחלטות מונע פטור מוחלט מתשלומי ההשתתפות לחולים אלה .  
בעקבות דו"ח של מבקר המדינה בנושא ,  הוקם צוות בינמשרדי  ( אוצר-בריאות )  לבחינת היקף ההשתתפות והשלכותיה .  ההמלצות ,  שעיקרן ריסון וצמצום ההשתתפות העצמית ,  לא אושרו או פורסמו ,  באורח תמוה ,  ולפיכך אין החלטה ומעשה בעניין .
 מנתוני משרד הבריאות עולה שהכנסות קופות החולים מההשתתפות העצמית היו ב-2008 2.2 מיליארד שקל  ( רכישת תרופות ,  אגרות ביקורים אצל רופא ובדיקות מעבדה ומכונים )  .  המספרים האלה דוקרים את העין לנוכח ההשלכות שלהם .  החלופות המוצעות אינן נשענות בהכרח על הקופה הציבורית .  אפילו הגדלת מס הבריאות היא אופציה הרבה פחות ברוטלית מהמציאות הקיימת ,  קל וחומר שקיימים מודלים נוספים לפתרון .  
אנחנו חיים במציאות מסויטת שבה החוק נהפך בפועל ,  פעמים רבות מדי ,  להמלצה או פשוט לאות מתה .  אבל עדיין ראוי לזכור ולהזכיר :  לא רק שתשלומי ההשתתפות אינם צודקים ויש להם משמעויות ברוטליות ,  הם גם לא חוקיים .  הן המשפט הבינלאומי והן הישראלי אוסרים על המדינה למנוע נגישות ולייצר מחסומים כלכליים בפני שירותי בריאות .  הזכות לחיים ולהגנה על הגוף מעוגנת בטבורו של חוק יסוד כבוד האדם וחרותו ,  והזכות לבריאות היא נגזרת טבעית שלו .  התניית הזכות הזאת בתשלום מקעקעת חוק יסוד .  
 * הכותב הוא יו"ר מרצ ויו"ר השדולה לבריאות הציבור בכנסת

חוק הבריאות - המלצה בלבד
חוק הבריאות נועד להבטיח טיפול ראוי בכלל האוכלוסיה ,  אולם לדעתו של ח"כ חיים אורון ,  הוא אינו מתקיים במציאות כראוי .  אורון טוען כי סכומי ההשתתפות העצמית הגבוהים פוגעים בחולים

