בית המשפט נגד הבוררות 
התערבות מיותרת
 >  >  גישתם העקבית של בתי המשפט בישראל דוגלת במדיניות של אי-התערבות בהליכי הבוררות או בפסק הבורר ,  פרט למקרים קיצוניים ויוצאי דופן במיוחד .  מדיניות זו מבוססת על הרצון להגביר את האמון בהליכי הבוררות ולהעניק לצדדים את מרב חופש הפעולה בהליכים בר שיפוטיים אלה ,  כדי להגיע לפתרון מהיר ויעיל של הסכסוך ביניהם .   החלטה חריגה למדי ,  הסוטה ממדיניות זו ,  ניתנה באחרונה בבית המשפט המחוזי בתל אביב  ( ה"פ 1582/09 )  על ידי השופט יהודה זפט בפרשה הבלתי מסתיימת של הבוררות בין יוסף טרוים לבין ארקדי גאידמק .  ב-2002 העביר טרוים לגאידמק מפעל לתשלובת כימית בקזחסטאן ,  ובתמורה העביר לו גאידמק 3 מיליון דולר ולא יסף .  ב-2006 הועבר הסכסוך להכרעתו של בורר יחיד ,  השופט בדימוס דן ארבל ,  שקיבל את תביעתו של טרוים באופן חלקי - ופסק כי על גאידמק לשלם לטרוים עבור התשלובת 46 מיליון דולר .  הבורר קבע כי לא הוכח שבין הצדדים נערך הסכם בכתב ,  ואולם קבע שהיה ביניהם הסכם בעל פה ,  שבהסתמך עליו חויב גאידמק בתשלום הנ"ל .  בהתאם להסכמה מוקדמת בין הצדדים ,  היה אפשר לערער על פסק הבורר בפני ערכאת ערעור שהורכבה משלושה בוררים ,  גם הם שופטים בדימוס :  אליהו וינוגרד ,  דן ביין וורדי זיילר .  הצדדים הגישו ערעור ,  וערכאת הערעור קבעה כי לא הוכח במקרה זה קיומו של הסכם כלשהו להעברת התשלובת - לא בכתב וגם לא בעל פה .  עם זאת ,  ערכאת הערעור קבעה כי גאידמק חייב לשלם לטרוים על  " זכייתו בבעלות על המפעל "  8 מיליון דולר ,  סכום שפסקו  " על דרך האומדנא ".  או אז ,  התגלגל העניין לפתחו של בית המשפט ,  לנוכח בקשתו של טרוים לאשר את פסק הבוררים מזה ובקשתו של גאידמק לבטלו מכל וכל מזה .  בית המשפט המחוזי בתל אביב החליט לקבל באופן חלקי את בקשת גאידמק ,  שכן לא התאפשר לו להביא ראיות ולטעון טענות לעניין שווין של המניות ,  נשוא התשלובת ,  ועל כן קמה לו עילת ביטול לפי סעיף  ( 24 ( 4 לחוק הבוררות .  השופט זפט הורה לבטל את החלק של פסק הבוררות המחייב את גאידמק לשלם 8 מליון דולר ,  ולהחזיר את התיק לערכאת הערעור  " כדי שזו תיתן הוראות באשר להמשך הדיון בבוררות בשאלת שווין של המניות ".  על החלטת השופט זפט הוגשה בקשת רשות ערעור לבית המשפט העליון .  זוהי ,  בעיני ,  תוצאה בלתי נסבלת .  בחלוף כמעט ארבע שנים מתחילת הליכי הבוררות ובירורם היסודי בפני לא פחות מארבעה בוררים - כולם שופטים מחוזיים בדימוס ,  בקיאים ומנוסים - מחליט בית המשפט ,  מטעמים טכניים למדי יש להודות ,  להחזיר את הצדדים לתחילת הדרך ,  שאת סיומה לא יראו ,  קרוב לוודאי ,  גם בעוד ארבע שנים נוספות .  חוששני שבית המשפט בחן את פסיקת הבוררים בערכאת הערעור בעיניים משפטניות צרות ומוגבלות ,  כאילו הוא יושב בערעור על פסיקתם - ולא היא .  מתחם ההתערבות של בתי המשפט בהליכי הבוררות ובפסיקות הבוררים צר ומצומצם לאין שיעור מכפי שהוא לגבי פסקי דין של בתי המשפט .  מאחר שהלכה למעשה היה מוסכם על כל ארבעת הבוררים ,  ואף על השופט זפט עצמו ,  כי גאידמק לא שילם את מלוא התמורה בעד התשלובת הכימית שהועברה לרשותו - מדוע לא אושרה פסיקתה של ערכאת הערעור  " על דרך האומדנא "?  ועוד :  גם בהנחה שנפל פגם כלשהו בפסיקת הבוררים ,  היה אפשר לאשר את הפסק בהסתמך על סעיף 26 ( א )  לחוק הבוררות ,  הקובע שניתן לאשר פסק בוררות גם אם נפל בו פגם ,  ובלבד  " שלא נגרם עיוות דין ".  פסיקתו של בית המשפט המחוזי בנקודה זו אינה משכנעת ,  בכל הכבוד .  צדדים פונים להליכי בוררות כדי למצוא פתרון יעיל ומהיר ,  ובתמורה מוותרים לא אחת על פרוצדורה מעיקה ועל פסיקה שיפוטית לעילא ולעילא .  זוהי בדרך כלל כוונתם של שני הצדדים ,  למצער בתחילת הבוררות .  הם אינם פונים להליכי בוררות במטרה לנהל אותם שנים ארוכות תוך השקעת כספים ומשאבים לרוב ,  כדי שבסופו של דבר ייאלצו לחזור לבתי המשפט ,  בבחינת  " התחלנו את שירנו מהתחלה ".  למרבה הצער ,  החלטת בית המשפט המחוזי אינה מגבירה את האמון בהליכי הבוררות ,  ובמקביל מגדילה את העומס על בתי המשפט .  הכותב הוא שופט בדימוס ונשיא המוסד הישראלי לבוררות עסקית

בית המשפט נגד הבוררות 
התערבות מיותרת

