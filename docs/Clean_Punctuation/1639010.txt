אירופה אולי תציל את בית"ר
בית"ר חייבת למצוא אתגר בהעפלה לליגה האירופית .  העתיד החדש יכול להתחיל בהתייחסות אחרת לריגושים שאירופה מציעה .  חמי אוזן סוגר מחזור ,  משווה בין הגנת חיפה להגנת הפועל ת"א ובין תגובת האדומים לפרשת בוקארי ותגובת הירוקים לפרשת גולסה ,  ומסביר למה לא קופצים על מקרייב
הפועל תל אביב התאהבה לאחרונה בתדמית ההתקפית החדשה שלה :  ההצגות של ורמוט ושכטר מקהות את הצער על הפער בטבלה ,  השביעיות והחמישיות מהממות גם את טובי ההיסטוריונים של הקבוצה שטיפחו את מיתוס ה-0:1 הקטן והקהל יוצא מרוצה מבלומפילד גם אם התוצאה הסופית לא מצביעה על ניצחון של הפועל תל אביב .  איך שלא תסתכלו על זה ,  גם אם הקבוצה לא תזכה באליפות ,  לאוהדי הפועל תל אביב יהיו המון זיכרונות מהעונה הזו .  
ועדיין ,  אסור לתת לעובדות להסתתר מאחורי התחושות ,  והן שההגנה שאלי גוטמן בנה העונה היא לא הגנה לאליפות .  בטח לא לאליפות העונה .  מה שאמור היה להיות היתרון ההיסטורי של גוטמן והפועל תל אביב ,  הפך לחסרון המרכזי בקרב מול מכבי חיפה .  מדובר בסיפור קצת יותר מורכב מהאם היה צריך לרענן את השורות בהגנה עם בלם רכש או התיק הקבוע שנתפר למגן הימני התורן :  מדובר גם לא מעט בחלוקת אנרגיות .  בזמן שמכבי חיפה מגיעה לכל משחק ללא לחץ מיותר מקרב חורץ גורלות ,  ההקפדה המטורפת של גוטמן על כל פרט ופרט מפעילה לחץ לא קטן על המסגרת .  כל משחק הוא מלחמת עולם ואסור לשנייה לאבד את הרסן .  התוצאה :  הפוכה .  
חיפה נראית הרבה יותר משוחררת ,  מפוקסת ,  בזמן שגוטמן משקיע אנרגיות מוגזמות בטקטיקה .  תסכימו איתי שלמכבי חיפה אין בלמים טובים יותר מהפועל תל אביב ,  מגן שמאלי פחות טוב או יתרון ברור ביציבות או באיכות בעמדת המגן הימני .  גם לא בקישור האחורי .  הכל מתחיל ונגמר בניהול הנפשות והרגשות ,  בשקט והביטחון שאתה מעביר ומקרין ,  וכן ,  גם בגיל של הבלמים .  הגנה שלא סופגת שלישיה מבית"ר ונתניה הייתה שווה היום לגוטמן עוד חמש נקודות לפחות ,  חמש נקודות שהיו גם שוות פלייאוף תחרותי מול מכבי חיפה .  זה מחייב גם הצדעה לז'ורז'ה טשיירה ודקל קינן ,  שמראים מדי שבוע ששמות לא בונים הגנה והצלחה ועומס אירופי לא מחייבים רפיון אחת לכמה משחקים .
 כמו שאמרנו ,  הדברים הללו לא קשורים רק לאיוש ההגנה או למשמעת הטקטית של הקשרים האחוריים .  במקרה של גוטמן ,  הבעיות מסתתרות באופי .  דוגמה קטנה לכך ,  ניתן היה לקבל עם חתימתו של בויאן ורוצ'ינה שהגיעה מהר מאוד אחרי הבחירה של סאדאת בוקארי במכבי חיפה ורגשי הנחיתות שהפועל תל אביב הפגינה מיד אחר כך ,  ובמיוחד באופן שבו היא ציירה את יעקב שחר בתור השטן הגדול .  במקום להניח למלחמות המיותרות האלה ,  גוטמן בחר לומר בהודעה הרשמית על הסיכום עם החלוץ הקרואטי שמדובר בכלל באופציה הראשונה שסימן להתקפה ,  ויום למחרת הוסיף חטא על פשע כשצוטט בידיעות אחרונות שורוצ'ינה שחקן טוב יותר מבוקארי .  במקום שתתעלה על רגשי הנחיתות של ההנהלה המוזרה של הפועל תל אביב ,  אתה עוד מרומם אותם ?  
היה מצחיק לקרוא את אוהדי הפועל תל אביב חוגגים בתקשורת ובטוקבקים את נקמתם עם הבריחה של גולסה ללאציו .  באמת ,  מדובר בפאשלה של הנהלת מכבי חיפה ,  כתם לא נעים על הניהול הממורק של יעקב שחר ותקדים לא בריא למערכת היחסים העתידית בין הנהלת הקבוצה לשחקניה .  ובכל זאת ,  חיפה לא נתנה לטעות להפריע לה להתרכז במשחק מול מכבי פתח תקווה .  למרות שההלם שלה היה הרבה יותר גדול ,  ניכר שהיא השקיעה בזה הרבה פחות אנרגיות מאשר הנהלת הפועל תל אביב וגוטמן .  התגובה הגיעה רק בסיום המשחק ולא יום לפניו .  מותר להמר שמכבי חיפה ,  כמו הפועל תל אביב ,  תמשיך לטעות ולהירדם בשמירה במקומות אחרים ,  אבל מותר גם להמר שחיפה תלמד מהפאשלה באי החתמת גולסה בזמן שגוטמן ימשיך לנסות למכור לשחקניו מנטרות כמו  " היום הסרנו את הקללה של קרית אליעזר ". 
שהפועל פתח תקווה החתימה גם את ראובן עובד וגם אלי ביטון .  אבל אולי דני לוי ייצב אותם .
 דמיטאר מקרייב סגר בסוף השבוע שער חמישי תוך חמישה מחזורים ,  העלה את מאזנו העונה לתשעה ,  ובכל זאת :  הקבוצות הגדולות לא ממהרות לקפוץ עליו .  אם בתחילה ג'קי בן זקן דרש עבורו סכומים אסטרונומיים ,  נעזר בכתביו הקרובים בהעלאת המחיר דרך הפצת שמות של קבוצות שכאילו עוקבות אחרי החלוץ הבולגרי ,  ועדיין לא הצליח לעשות עליו קופה  כנראה שלא כולם פראיירים .  הבעיה עם מקרייב היא לא במחיר ובאופן שבו הוא משלים עם היותו סחורה ורק סחורה .  מדובר בסקורר נהדר ,  אבל לא כזה שמשפיע מספיק על המשחק .  הוא נרדם תוך כדי משחק ,  לא משחק כחלק ממכונה אלא כמכונה שפועלת על דעת עצמה ,  והצורה שבה הוא נטמע בבינוניות האשדודית לא מלמדת על אופי מרשים במיוחד .  כדי להיות חלוץ של קבוצה גדולה צריך להיות יותר מעוד סקורר מעולה :  צריך לדעת לבשל כמו דבאלישווילי ,  שם קצת יותר קטן ממנו ,  צריך לדעת לעשות עוד כמה דברים חוץ לדחוק פנימה ,  כמו איתי שכטר וברק יצחקי ,  ובטח צריך להיות יותר שאפתן ופחות נתון למצבי רוח .
 יחסית לשאר משחקיה העונה ,  בית"ר שיחקה לא רע בכלל מול הפועל באר שבע .  גם ברק יצחקי ,  שהפך למושמץ התורן רק בגלל החמצה מסמרת שיער ,  גילה יכולת משופרת ,  בישל מספר מהלכים נאים והפעיל את עצמו ואת חבריו .  רק מה ,  לבית"ר היה חסר מרכיב אחד חשוב שכולם חשבו שגביע הטוטו יחזיר לה אותו :  תיאבון ,  אתגר ,  רצון ,  אותו מרכיב פסיכולוגי שלא פעם עושה את ההבדל .  על פניו ,  בית"ר חזרה מחגיגות גמר גביע הטוטו למציאות הקבועה והאפורה של ליגת העל ושוב לא מצאה את העניין ונרתעה מהשגרה .  אבל בפועל ,  זה הרבה יותר מזה .  
מדובר בהרבה יותר משובע של סגל .  אלא בשובע של מועדון .  בית"ר משלמת גם היום את מחיר הכישלונות האירופיים שלה .  הליגה כבר מזמן לא ממש מאתגרת אותה ,  ואחת לכמה שנים היא נכנסת למשבר קבוע וארוך על פני כמה עונות עד שהרעב המקומי מתעורר בה מחדש .  במחברת המשימות הארוכה שלו ,  איציק קורנפיין חייב לסמן את אירופה בתור אחד היעדים הגדולים שלו ,  אחד הדברים שיכולים לפתח את המועדון .  אירופה גידלה לא מעט את המפלצת שנקראת מכבי חיפה ,  היא צבעה להפועל תל אביב לא מעט עונות שחורות ,  ובעיקר פיתחה לא מעט את המועדונים האלה :  היא סיפקה ריגושים חדשים ,  צירפה אוהדים חדשים ,  מיתוג מודרני ,  אג'נדה מעודכנת והכניסה לא מעט סקסיות למועדונים האלה .  
בית"ר ,  במסעה אל העתיד ,  חייבת לקחת את אירופה הרבה יותר ברצינות ופחות לחיות מהשנאות ליריבות בארץ .  אירופה לא רק תגדיל את מעגל הריגושים הקבוע של המועדון ,  הצלחה בזירה הזו תוכל לשנות לא מעט את הסטטוס ההיסטורי של המועדון הזה .  טווח הגדילה של השחקנים שבאים לבית"ר כדי להתפתח יגדל ,  בית"ר תוכל להציע להם זירה נוספת לצמוח בה ,  והאפור הקבוע יהיה רק בחלק מהמשחקים שיגיעו לטדי במהלך השבוע .  המיתוג החדש יוכל להזמין סוג אחר של אנשי עסקים שיצפו בערבים האירופיים שיירדו על ירושלים ,  אוהדים חדשים וצעירים יזרמו לשעריה של הקבוצה המרגשת בישראל ,  כמו גם כישורים חדשים של מועדון ,  שחקנים זרים שיכירו עוד יותר את הקבוצה ,  והדבר שקורנפיין הכי אוהב :  כסף ,  כסף ,  כסף .  עם חומר השחקנים שבית"ר יכולה להעמיד בעונה הבאה ,  עם הקהל שלה ,  האצטדיון שלה ,  אין שום סיבה שבית"ר לא תעשה זאת אם רק תרצה זאת באותה מידה כמו שהיא רוצה לנצח את הפועל ומכבי תל אביב .  אם בני יהודה ,  בלי המיליונים של אגייאר ,  כמעט ועלתה בעונה שעברה לליגה האירופית ,  והפועל תל אביב עושה זאת באופן קבוע גם בעונות גרועות שלה ,  אין שום סיבה שבית"ר לא תנצל את הפוטנציאל .
 
אירופה אולי תציל את בית"ר
בית"ר חייבת למצוא אתגר בהעפלה לליגה האירופית .  העתיד החדש יכול להתחיל בהתייחסות אחרת לריגושים שאירופה מציעה .  חמי אוזן סוגר מחזור ,  משווה בין הגנת חיפה להגנת הפועל ת"א ובין תגובת האדומים לפרשת בוקארי ותגובת הירוקים לפרשת גולסה ,  ומסביר למה לא קופצים על מקרייב

