טייגר וודס צפוי לחזור לשחק גולף החודש ;  שכר את שירותי דובר הבית הלבן לשעבר ,  ארי פליישר
פליישר יסייע בשיקום תדמיתו של הספורטאי העשיר בעולם עקב שערוריית הבגידות באשתו
כוכב הגולף טייגר וודס ,  הספורטאי העשיר בעולם אשר פרש באופן זמני מפעילות ספורטיבית בחודש דצמבר בעקבות שערוריית בגידות באשתו ,  שכר את שירותי הייעוץ של ארי פליישר - אשר שימש כדובר הבית הלבן תחת ממשל בוש בתחילת העשור .  זאת במטרה לסייע בשיקום תדמיתו לקראת חזרתו המתוכננת לשחק גולף בטורניר שייערך בפלורידה בעוד שבועיים ,  על פי  " ניו יורק פוסט ".   " וודס ופליישר נפגשו השבוע בביתו של וודס כדי לגבש אסטרטגיה לקראת הטורניר בעוד שבועיים ",  אמר מקור לפוסט . " תהיה זו הפתעה מרעישה אם הוא לא ישחק בטורניר ",  אמר מקור אחר .  וודס בן ה-34 ,  אשר ננטש בחודשים האחרונים על ידי רבים מהמפרסמים והספונסרים שלו בעקבות השערוריה ,  מתכוון לחזור לשחק בטורניר הגולף ארנולד פלמר שייפתח ב-26 במארס באורלנדו שבפלורידה.פליישר שימש כדובר הבית הלבן מתחילת שנת 2001 ועד קיץ 2003 ,  ומאז משמש כיועץ לבקרה ותגובה על משברים ,  וסייע בין השאר לכוכב הבייסבול מרק מגווייר לשקם את תדמיתו לאחר הודאתו של מגוויר כי השתמש בסטרואידים.רבים מהמפרסמים והספונסרים של וודס נטשו אותו בעקבות שערוריית הבגידות ,  וגם התנצלותו הפומבית של וודס בחודש שעבר לא סייעה לבלום את גל הנטישות ,  ולפני כשבועיים הודיעה יצרנית משקאות האנרגיה גייטורייד על ביטול הסכם החסות עם וודס .  גייטורייד ,  הנמצאת בבעלות ענקית המשקאות הקלים פפסיקו ,  הודיעה עוד קודם לכן על הפסקת ייצור המשקה טייגר פוקוס ,  שמבוסס על שמו על שחקן הגולף המפורסם .  גייטורייד הצטרפה בכך לשורה של מפרסמים וספונסרים אחרים שכבר ביטלו הסכמי חסות עם וודס ,  בהם חברת הטלקום at & t וענקית הייעוץ אקסנצ'ר .  חברות אחרות ,  בהן יצרנית סכיני הגילוח ג'ילט וחברת שעוני היוקרה טאג הויר ,  לא ביטלו את הסכמי החסות עם וודס ,  אולם צימצמו את תפקידו בקמפיינים השיווקים שלהן.מנגד ,  ענקית ציוד הספורט נייקי ,  אשר הכנסותיו של וודס מהסכמי חסות עמה מוערכות ב-40 מיליון דולר בשנה ,  ממשיכה לתמוך בוודס ,  וכך גם יצרנית משחקי המחשב אלקטרוניקס ארטס שדבקה בתוכניותיה להשיק משחק מקוון הכולל את כוכב הגולף .  וודס שבר בחודש שעבר את שתיקתו ,  ודיבר בפומבי לראשונה על שערוריות המין בהן היה מעורב ואשר הביאו למשבר ביחסים בינו לבין אשתו ובינו לבין החברות שחתמו עמו הסכמי חסות .  במסיבת עיתונאים שקיים לפני ב-19 בפברואר בפלורידה ,  ואשר שודרה בשידור חי בטלוויזיה ,  התנצל וודס בפני משפחתו ,  חבריו ואוהדי משחק הגולף ,  על מה שהגדיר בתור התנהגותו האנוכית וחסר האחריות . " לכל אחד מכם יש סיבה לבקר אותי ",  אמר וודס .  וודס התנצל על אין ספור הרומנים שניהל מחוץ לנישואין ,  ואמר כי הוא נמצא בטיפול וכי  " עדיין נותרה בפניו דרך ארוכה ".  וודס ,  אשר הפך בשנים האחרונות למוקד המשיכה הגדול ביותר של ענף הגולף אמר במסיבת העיתונאים כי בכוונתו לשוב לשחק גולף בעתיד ,  אולם לא ציין מתי בכוונתו לעשות כן . " אני מתכוון לחזור לגולף יום אחד ,  אבל פשוט לא יודע מתי היום הזה יגיע .  אני לא פוסל אפשרות שזה יהיה השנה ",  אמר וודס .  התנצלותו של וודס עוררה עניין עצום בארה"ב ,  ובמהלך שידורה אף נרשמה ירידה במחזורי המסחר בבורסות וול סטריט .  וודס לא הופיע בפומבי עד למסיבת העיתונאים בחודש שעבר מאז נובמבר האחרון ,  אז התנגש עם רכב השטח שלו אל תוך עמוד כיבוי אש ועץ מחוץ לביתו שבפלורידה .  בימים שלאחר התאונה החלו לצוץ האשמות בנוגע לרומנים שניהל וודס ומריבות בינו לבין אשתו אלין נורדגרן.מאז פרץ לתודעה הציבורית לפני 13 שנים ,  הקים וודס אימפריית חסויות שהתבססה לא רק על הישגיו הספורטיביים אלא גם על תדמיתו הנקייה מרבב .  וודס הרוויח את מרבית הכנסותיו השנתיות - כ-100 מיליון דולר - מחוזי חסויות נדיבים עם שורה ארוכה של חברות .  הסכמים עם ג'ילט וגייטורייד לבדם - אשר כללו גם נתח ממכירות המוצרים הנושאים את שמו - הניבו לו הכנסות משוערות של כ-80 מיליון דולר בשנה .  הסתבכותו של וודס בשערוריית הבגידות ברעייתו עלתה לבעלי המניות של נותנות החסות שלו 12 מיליארד דולר ,  לפי מחקר שנערך באוניברסיטת קליפורניה שממצאיו פורסמו בסוף דצמבר .  לפי המחקר ,  בימים שלאחר תאונת הדרכים של טייגר וודס ב-27 בנובמבר ועד לחשיפתה של סדרה ארוכה של בגידות ברעייתו ,  ספגו בעלי המניות של החברות אותן פירסם וודס הפסדים של 12 מיליארד דולר .
 
טייגר וודס צפוי לחזור לשחק גולף החודש ;  שכר את שירותי דובר הבית הלבן לשעבר ,  ארי פליישר
פליישר יסייע בשיקום תדמיתו של הספורטאי העשיר בעולם עקב שערוריית הבגידות באשתו

