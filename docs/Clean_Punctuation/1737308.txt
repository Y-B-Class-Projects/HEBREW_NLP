אומרים שהיה פה שמח
אבי אפרתי מבקר במסעדת נובה ג'ויה ולא סולח להם על חובבנות ,  שירות איום וטעמים תפלים
מסעדת ג'ויה ,  שממוקמת באיזור התעשייה של הרצליה פיתוח ,  נפתחה לפני כמעט עשור בהובלת משפחת שמר ,  בעלי ארקפה .  בשנותיה הטובות - והיו לה לא מעט כאלו תחת שרביטו של השף עידן עין גיל  סיפקה ג'ויה את אחד המטבחים האיטלקיים הטובים בארץ .  היא התנהלה כטרטוריה עירונית מודרנית ותענוג היה לאכול בה פיצות ,  פסטות וכל השאר .  האוכל לא התיימר ,  אבל טופל בהקפדה והיה טעים-טעים .  
כמו ביותר מידי מקרים אצלנו ,  דברים טובים לא נוטים להישאר לנצח .  ג'ויה החלה להיחלש .  סניפים ברמת החי"ל וברמת השרון נפתחו אמנם ,  אבל זה כבר לא היה זה .  בחודשים האחרונים ,  בבעלות חדשה וצוות מקצועי אחר ,  יצאו מסעדות ג'ויה לדרך חדשה תחת הכותרת  " נובה ג'ויה ".  כמי שאהב מאוד את ג'ויה בשנותיה היפות ונהג לשבת בה המון ,  שמחתי שג'ויה יוצאת לדרך חדשה .  יצאתי לאכול בנובה ג'ויה הרצליה  סניף האם והמקום הגדול מבין השלושה .  היה נורא .  
הרשימה הבאה מבוססת על שני ביקורים במסעדה ולו בגלל שלאחר הביקור הראשון ,  הוחלף התפריט כמעט לחלוטין .  המשותף לשניהם :  שירות לא פחות מאיום ונורא .  צוות המסעדה נראה ,  בלשון המעטה ,  בלתי מאורגן בעליל .  חוסר היעילות והברדק חגגו .  רצף הטעויות שחזר על עצמו בשתי הארוחות ,  היה מהסוג שפוגע עמוקות בחוויית הבילוי .  קצרה היריעה מלתאר את כל מחדלי השירות של הצוות ,  שהיה אולי חביב אך חובבני מאלף ועד תו .  במסעדה שנמצאת בתקופת הרצה ,  זה אולי נסבל .  במסעדה שרצה מספר חודשים וגובה מחיר מלא ,  זה בלתי הגיוני .
 הטעמים סייעו להבין שלא רק בשירות ,  גם באוכל רחוקה נובה ג'ויה מאוד מהסטנדרטים בהם עליה לעמוד .  ליקויי המטבח מבוססים אולי בחלקם על מחדלי ביצוע אותם ניתן לשפר ;  אבל בחלקם האחר על בעיות חומרי גלם וחמור מכך :  על כשלי קונספט מהותיים במנות עצמן .  
קחו למשל את מנת הקרפצ'יו בקר  ( 44 שקלים )   פתיח סולידי וקל לביצוע לכאורה ,  שהיה לא פחות מזוועתון .  בבשר כל כך חסר טעם ,  עם צבע עכור ומרקם בעייתי ,  לא נתקלתי זמן רב .  בדרך כלל נוטות מסעדות ישראל להעלים את טעם הבשר המוגש עם מסה מוגזמת של עלי רוקט ,  תלתלי פרמזן וחומץ בלסמי .  כאן הייתה המסה הזו חיונית ,  כי עם הבשר לבדו קצת קשה היה להתמודד .  רעבים היינו ,  אבל את המנה לא סיימנו .  
גם מנת השניצל ,  מסקציית  " ארוחת הילדים ",  הייתה אסון קטן .  יצא לי לדגום לא מעט שניצלים על תקן מנת ילדים ,  במסגרת מסעותי בין מסעדות ישראל .  לרוב ,  גם במסעדות מוצלחות פחות ,  נוטה השניצל להיות בסדר ומעלה .  בנובה ג'ויה פגשנו את אחד הגרועים שבהם ,  אם לא הגרוע מכולם .  הטף ,  הנוטה לחסל מנות כאלו בגירוי פבלוביאני כמעט כשהן מוגשות במסעדה ,  התעקש ברבים שהשניצל לא טעים .  נאלצנו להסכים .  
המנה הטובה היחידה הייתה  " פיצה 500 אדומה "   ( 54 )   על בסיס רוטב עגבניות ,  עגבניות שרי צלויות ,  ברזאולה ,  רוקט ופרמזן .  54 שקלים הם די הרבה כסף בשביל פיצה לא גדולה ,  אבל לפחות היה שם בצק ראוי ,  חומרים משכנעים ושילוב טעמי טופינג מוצלח .  מאגף הפסטות דגמנו לינגוויני ירקות ושרימפס  ( 59 )   עם חמאה ,  זוקיני ,  עגבניות טריות ,  טימין ,  פרמזן ושרימפס .  הפסטה לא הייתה במצב צבירה אופטימלי ,  והשרימפס הגיעו מכובסים מאוד .  השילוב בין פרמזן לפירות ים הוא ,  אם לומר בעדינות ,  לא ממש הכרחי והמנה השלמה יצרה כאן בעיקר תחושת סתמיות כבדה .
 מנת פילה סלמון מדיטראנו  ( 84 )  הייתה משיאיה השליליים של הארוחה .  אם לדייק ,  מדובר במנה מהמביכות שניתן למצוא במסעדה בגזרת תל אביב-הרצליה .  פילה הסלמון הגיע אפוי ,  על מצע  " טבולה מדיטראנו ".  כשהזמנו את המנה חשבנו לתומנו חשבתי ש"טבולה "  מגיע מהמילה האיטלקית  " TAVOLA "   שולחן .  אף אחד לא הסביר לנו שמדובר בסלט טבולה בורגול ,  שהתגלה כאנמי ותפל באופן שערורייתי ממש .  הדג יצא מהתנור והיה חם .  הטבולה מהמקרר .  חלקה נותר קר ,  חלקה עבר ,  בחסות חומו של הדג לטמפרטורת החדר .  האם הייתה כאן כוונה לייצר שלוש סוגי טמפרטורות שונות  חם ,  קר וטמפרטורת החדר  במנה אחת ?  ובעוד הטבולה סוחבת אל הים התיכון במובניו התפלים ,  על הדג נחו קליפות לימון מזוגגות ,  חמצמצות-מתקתקות .  הקשר בין טעמי הדג לבין הטבולה שמתחת יכול לפרנס בעיקר הזיה ,  לא קונספט קולינרי הגיוני .  אם לא די בכך ,  נתח הסלמון יובש ביסודיות חסרת תקנה ,  עד שאיבד כל חן .  זו הייתה מנה כושלת ומיותרת המייצגת חבירה של בעיות קונספט למפגעי ביצוע .  גם אותה לא סיימנו .
 פילה דניס א-לה קרטוצ'ו  ( 86 )  הוגש בג'ויה גם בגלגולה הקודם .  אז הגיע הדג בנייר אפייה ששמר על עסיסו מבלי להציפו בשמן .  המנה שקיבלנו הגיעה במגש ברזל אובלי מהתנור וחשפה דג שעליו זיתים ,  צלפים ועגבניות ,  שהיה רווי בשומניות מופרזת שחיבלה בטעמיו .
 לקינוחים היו אלה פיצה טארט טאטין  ( 49 )  ודולצ'ה בננה  ( 38 ) שעליהם נאמר :  פעמיים סתם .  פיצה טארט טאטין היא קינוח זוגי המגיע על בצק פיצה ,  עם תפוחי עץ ודבש ,  מסקרפונה וגלידת וניל ,  לצד שני שוטים של לימונצ'לו .  די הרבה כוונות טובות ,  די מעט הצלחה .  הבצק היה אמנם בסדר אבל התפוחים מתוקים עד זרא ,  ההגשה בעייתית  ( הפיצה מתפרקת בהעברתה לצלחות אישיות ;  הדבש נוזל )  והגלידה גרועה .  דולצ'ה בננה הוא מוס שוקולד לבן כלוא בדפי פילו עם בננה מקורמלת .  המוס מתוק מידי ומייצר תחושת פשטנות ,  הפילו היה יבש והתפרק לכמעט פירורים ,  הבננה קורמלה מידי והייתה כמעט חרוכה .  המנה כולה יצרה מתיקות חד ממדית .  גם גלידת הווניל מארוחת הילדים התגלתה כטעונת שיפור .
 למרות שלא נפתחה ממש אתמול ,  נובה ג'ויה היא ,  נכון לכרגע ,  מסעדה שרחוקה מאוד מלספק את הסחורה .  השירות ,  כאמור ,  כאוטי והמטבח זקוק למקצה שיפורים רציני ביותר .  על קברניטי נובה ג'ויה להבין שאם זה לא יקרה מהר וביעילות ,  יתכלה הדלק הזמני שמספק המיתוג המצליח מהעבר במהירות מפתיעה .   נובה ג'ויה ,  אריה שנקר 9 ,  א.ת .  הרצליה פתוח .
 
אומרים שהיה פה שמח
אבי אפרתי מבקר במסעדת נובה ג'ויה ולא סולח להם על חובבנות ,  שירות איום וטעמים תפלים

