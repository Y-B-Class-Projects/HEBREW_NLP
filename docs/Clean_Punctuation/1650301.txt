קשת - עמוק בתוך ענן 
אני רק שאלה
לפני כמה שנים רכשתי אג"ח בשם קשת ביום ההנפקה ,  דרך בנק אגוד .  דומני שהמנפיקים היו אקסלנס .  הם שילמו ריבית יפה פעמיים בשנה ,  עד שפרץ המשבר .  מאז הפסיקו לשלם ריבית ,  והנייר לא נסחר ושווי עומד על מחצית מערכו .  נדמה לי שהוא מיועד לפירעון ב-2011 .  האם תוכלו לעזור לי בבירור גורלו של נייר זה ?  בבנק אגוד לא יודעים לתת לי תשובה .  האם ייתכן שהנייר יימחק ?  הרי החברה קיבלה הלוואה ממני ,  האם אין עליה חובת החזרה ?  תודה ,  מאיר כאשר מדברים על סיכון שקיים באיגרות חוב קונצרניות מדברים בדיוק על מה שאתה מתאר .  קשת איגרות חוב הונפקה כמכשיר פיננסי מובנה באוגוסט 2005 .  כאשר יצא הנייר לעולם הוא אכן הצליח לשלם ריבית .  הקופון הנקוב שלו עומד על כ-4% .  המכשיר החזיק סל נגזרי אשראי של 100 חברות בינלאומיות ,  רובן חברות בדירוג אשראי נמוך .  הבנק שנתן גיבוי הוא ליהמן ברדרס .  מכיוון שסיכון האשראי עבר מהחברה למשקיע ,  קיבל המשקיע תמורה בצורת ריבית .  הריבית שולמה בכל רבעון ,  והיתה גבוהה ב-2.5% מריבית התלבור .  בספטמבר 2008 קרס ליהמן ברדרס .  כתבי החוב ואיגרות החוב שהבנק הנפיק לא כובדו ,  ומתנהלות מולו תביעות של נושים .  אקסלנס ואקספרט פיננסים ,  שהנפיקו את הנייר ,  תבעו את ליהמן כדי לקבל חלק מהאג"ח .  במקביל הוגשה נגדן תביעה ייצוגית על הפרת חובות אמון וזהירות - בין היתר בשל כך שלא ביטחו את התחייבויות ליהמן ברדרס .  למרבה הצער ,  כל שנותר לך לעשות זה לעקוב אחר ההתפתחויות - שמפורטות בדיווחים המיידיים של קשת אג"ח לבורסה - ולקוות שתוכל לקבל שיעור מסוים מכספך בחזרה .  שאלות ניתן לשלוח למייל ami.ginzburg@themarker.com

קשת - עמוק בתוך ענן 
אני רק שאלה

