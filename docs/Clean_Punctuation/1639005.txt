האיטי רוצה שיעריכו אותי 
" נכנסים לאנדזון ":  לאורך הקריירה מתמודד פייר גארסון עם הטענה שהוא לא ראוי .  הוא רוצה לנצח ,  בשבילו ובשביל האיטי
הסופרבול המתקרב תפס את פייר גארסון ,  התופס המוכשר של אינדיאנפוליס ,  כשהוא נקרע בין דאגתו לקרובים וחברים בהאיטי לבין שאיפתו לנצח במיאמי ,  ונדמה כי מילותיו של של ר' יהודה הלוי : " לבי במזרח ואנוכי בסוף מערב ",  מיטיבות לתאר את שעובר עליו בימים טרופים אלה .  פייר בן ה- 24 גדל בניו יורק ומאוחר יותר בווסט פאלם ביץ' שבפלורידה להורים שעזבו את המשפחה בהאיטי והגרו לבדם לארצות הברית ,  אך המשיכו לשמור על קשר הדוק עם התרבות ההאיטיאנית ,  ודיברו בבית בעיקר קריאולית - השפה הרשמית בהאיטי .  גארסון התקשה בלימודיו בתיכון ג'ון ליאונרד בגרינאקרס שבפלורידה ,  אולם בשנתיים הראשונות הפגין יכולת גבוהה בכדורגל ובאתלטיקה .  לפני שנת הג'וניור ,  הוא החליט לנסות את מזלו גם בפוטבול .  צוות המאמנים התלהב ממהירותו וזריזותו ,  צירף אותו לקבוצה כמחליף בעמדות הרסיבר ומחזיר הבעיטות והפאנטים והחל לעבוד עמו על שיפור הטכניקה הלקויה .  בלימודי הפוטבול גארסון דווקא לא התקשה ובסיום העונה אף זכה באות הצטיינות ,  אף על פי שעלה מן הספסל .  כסניור הוא כבר קיבל את עמדת הרסיבר הפותח ודאג שלא להכזיב עם תצוגות דומיננטיות שזיכו אותו בפניות ממספר קולג'ים נחשבים .  
גארסון ,  שהיה משוכנע שימצא את עצמו בקולג' יוקרתי נאלץ להתבדות כשאותן מכללות שהתלהבו מביצועיו על המגרש הפנו לו עורף ברגע שראו את ציוניו ,  והתלמיד הבעייתי מצא עצמו לבסוף במכללת נורוויץ' הצנועה שבנורת'פילד ,  וורמונט .  גארסון המאוכזב ידע ,  שכדי לשפר את סיכוייו להיות שחקן פוטבול מקצועני ,  עליו להגיע למכללה מעט נחשבת יותר והקדיש את שנתו הראשונה לשיפור ציוניו .  במקביל ,  הוא ניצל את הרמה הירודה על המגרש כדי לככב עם 44 תפיסות ל- 1,017 יארדים ,  ממוצע של 23.1 יארד לתפיסה ו-13 טאצ'דאונים בעשרה משחקים .  
לפני עונת הסופומור גארסון החליט לעשות מעשה ויצר בעצמו קשר עם מכללת מאונט יוניון שבאליאנס ,  אוהיו ,  ופרץ בצהלות שמחה כששמע שהתקבל .  מלא במוטיבציה מחודשת ,  גארסון שידרג את משחקו והתנהל על המגרש כבעל בית עם 67 תפיסות ל- 1,212 יארדים ו-19 טאצ'דאונים ב-12 משחקים ועד מהרה הצהלות עברו ליציעים .  גארסון לא הוריד את הרגל מהגז וסיים שלוש שנים בקולג' כשבאמתחתו ערימה של תארים אישיים ,  3,363 יארדים - שני בתולדות המכללה ,  202 תפיסות בממוצע של 16.7 יארד לתפיסה ,  51 טאצ'דאונים וכל זאת ב-39 משחקים מתוך 41 .
 למרות זאת ,  גארסון לא נחשב להבטחה גדולה לפני דראפט 2008 .  טענו שהטכניקה שלו עדיין לוקה בחסר ,  שהוא נמוך מדי - רק 1.83 על 95 ק"ג - ושהמספרים שלו  " משקרים "  משום ששיחק ברמות נמוכות יחסית מול יריבים איטיים וחלשים .  כשמניותיו נושקות לרצפה ,  גארסון נבחר בסופו של דבר במקום ה-39 בסיבוב השישי ו-205 בסך הכל .  בעונתו הראשונה נאלץ להתמודד עם הנפילה במעמדו ,  כשמראש לשועלים הפך זנב לאריות ,  שימש בעיקר כגיבוי וסיים רק עם ארבע תפיסות ,  22 נסיונות כמחזיר בעיטות וישבן דואב מבילוי יתר על הספסל .  בסוף העונה ,  גארסון עשה צעד לא שיגרתי כשחזר לקולג' על מנת להשלים בהצלחה תואר בתקשורת והוכיח לעצמו ולכל מי שפקפק בו שאין מכשול שהוא לא יכול להתגבר עליו .  כשחזר למחנה האימונים בקיץ הגיעה ההזדמנות הגדולה לה חיכה .  מרווין הריסון האגדי פרש ,  הקולטס חיפשו לו מחליף וההתמודדות על התפקיד נחלקה בעיקר בינו לבין הרוקי אוסטין קולי .  אחרי התלבטויות רבות הוחלט כי קולי יאייש את תפקיד היורש וגארסון קיבל להיות מחליפו של רג'י ווין .  
התופס הצעיר כבר החל להתרגל למחשבה שהעונה שוב יבלה בלפתור תשבצים על הספסל ,  אבל במחזור הפתיחה נפצע אנטוני גונזאלס וגארסון הוקפץ למלא את מקומו ,  תפס את ההזדמנות בשתי ידיים והחל לתפוס כדורים על ימין ועל שמאל .  הוא סיים את העונה הרגילה עם 47 תפיסות ל-765 יארד וארבעה טאצ'דאונים ב-11 משחקים ,  כולל ביקור באנדזון במשחק הבכורה נגד מיאמי ל-48 יארד .  מוזר ,  אבל נדמה שככל שהעונה התקדמה כמות מקטרגיו רק גדלה ,  וטיעוניהם העיקריים היו שאילולא פייטון מאנינג לא היה לו שום סיכוי להצליח ושהרסיבר אינו  " ראוי "  לקבוצה כמו אינדי .  
גארסון בתגובה סתם הרבה פיות עם תצוגה הירואית מול בולטימור .  הוא עלה לשחק אחרי שבוע בו התמקד בחיפוש קרובים בהאיטי ,  וסיפר כי עד לשריקת הפתיחה חשב בעיקר על המדינה החרבה .  את המשחק סיים עם חמש תפיסות ל-34 יארדים ,  ורגע השיא הגיע כשהתוצאה על הלוח הראתה 3:17 .  אד ריד מהרייבנס חטף מסירה שהיתה מיועדת לרסיבר הצעיר ,  ראה שטח פנוי והחל לרוץ .  במהלך גדול של לחימה ,  גארסון פתח מבערים ורדף אחריו עד שתיקל אותו וגרם לו להשמיט את הכדור אותו אסף דאלאס קלארק והמומנטום חזר לקולטס ,  שניצחו לבסוף 3:20 .  ב- 24 לינואר ,  בעודו מזגזג בין דיווחים מהאיטי לפוטבול ,  עסוק באיסוף תרומות ונענה לבקשות של מהגרים מהאיטי שמנסים לברר דרכו על גורל יקיריהם ,  גארסון ניפק עוד תצוגה סנסציונית כששבר את שיא התפיסות לגמר ה-AFC עם 11 כאלו ,  שהובילו ל- 151 יארדים וטאצ'דאון מול ההגנה הטובה בליגה .  
אל חשש ,  גם אחרי המשחק המדהים הזה מול הג'טס נמצאו לו מקטרגים ,  שטענו שגארסון נהנה מחופשיות יתר מאחר שבניו יורק שמו את כוכבם דארל ריוויס על רג'י וויין ושאר שחקני ההגנה תפסו יום רע ולפעמים אף  " הימרו "  על הרסיבר הצעיר .  לצערו של גארסון ,  סביר להניח שמול הסיינטס הוא לא יזכה ליהנות שוב מחופש פעולה שכזה ,  והוא ומאנינג ,  שעובדים הרבה ביחד כדי לשפר את התיאום ביניהם ,  יצטרכו לעבוד קשה כדי להוציא לפועל את המהלכים הגדולים החביבים עליהם .  בסופרבול ,  תהיה לגארסון הזדמנות פז להוריד את הקוף מהגב ולהוכיח קבל עם ועולם שהוא לא רק בחור נחמד ,  אלא גם רסיבר משובח .  הוא ,  מצדו ,  מודע לגמרי לרף הציפיות הגבוה ולא היסס להכריז : " ביום ראשון אני אצא לשחק עבור כל התורמים ,  תושבי האיטי וכל מי שתמך בי !  ".  תושבי האיטי ,  מצידם ,  צפויים להשיב לו אהבה ולנהור בהמוניהם לבסיסים של ארצות הברית על מנת לצפות ולעודד מרחוק את כוכבם .
 
האיטי רוצה שיעריכו אותי 
" נכנסים לאנדזון ":  לאורך הקריירה מתמודד פייר גארסון עם הטענה שהוא לא ראוי .  הוא רוצה לנצח ,  בשבילו ובשביל האיטי

