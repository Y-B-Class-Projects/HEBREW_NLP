המחיר היקר של פירמידות השליטה
המשק הישראלי אינו ריכוזי כפי שהיה לפני 15 שנה ,  אך שליטתם של בעלי ההון ביותר ויותר ענפים במשק ,  תוך קשרים צולבים ,  עלולה להיות מסוכנת לכלכלה .  זה הזמן להגדיר מחדש את כללי המשחק
1 .  בינואר 2003 הופתעה המיליארדרית שרי אריסון לגלות בסמוך לדירתה בשיכון בבלי בתל אביב שלטי חוצות ענקיים ,  שבהם נכתב : " שרי אריסון צוחקת - 900 משפחות בוכות ".  היה זה בעיצומו של מהלך שהוביל מנכ"ל הבנק דאז ,  אלי יונס ,  לפיטוריהם של 900 מעובדי הבנק ,  וההסתדרות בראשות עמיר פרץ החליטה להיאבק באריסון ,  בעלת הבנק .  אריסון זעמה ,  ושלחה מיידית מכתב מעורכי דינה לחברת השלטים פוסטר מדיה ,  שבו הוזהרה כי תיתבע בסכום של 10 מיליון דולר בגין לשון הרע אם לא תסיר מיד את השלטים .  השלטים הוסרו .  זמן קצר אחר כך התברר  ( גם לאריסון )  שחלק מחברת השלטים נמצא בבעלותה .  2 .  בינואר 2008 קיבל נוחי דנקנר ,  בעל השליטה באי.די.בי ,  שיחת טלפון למכשיר הסלקום  ( החברה שבשליטתו )  שלו ,  שבו קיבל דיווח על שריפה שפרצה במפעל אגן כימיקלים  ( שבשליטתו )  באשדוד .  דנקנר התנחם בכך ש"יש ביטוח ",  אלא שעד מהרה התברר שהחברה המבטחת היא כלל ביטוח  ( שבשליטתו )  .  3 .  שלמה הוא ישראלי ממוצע שנוסע במאזדה 3 שלו כל יום לעבודה ,  מתדלק בתחנות של דלק ומבוטח בחברת הפניקס .  הוא אולי לא יודע זאת ,  אבל כל שלוש ההתקשרויות המסחריות הללו מזרימות כסף לכיסו של יצחק תשובה ,  ששולט ביבואנית מאזדה ,  בדלק ובחברת הפניקס .  4 .  דוד עזריאלי הוא מלך אימפריית הקניונים הישראלית הנושאת את שמו .  במשך שנים הוא הסתפק בעסקי הקניונים ,  אבל בשנים האחרונות קיבל תיאבון גדול וקנה את חברת ההשקעות גרנית  ( בעלת השליטה בסונול ,  טמבור וסופרגז )  .  במאי 2008 הוא הגיע למסקנה שכרטיסי אשראי הם פריט חשוב לשימוש בקניונים ,  אז הוא קנה 20% מחברת כרטיסי האשראי לאומי קארד .  אבל כדי לבנות קניונים צריך גם חומרי בנייה ,  אז עכשיו עזריאלי רוצה לרכוש את הנסון - חברת חומרי הבנייה השנייה בגודלה בישראל .  וזה אחרי שנוחי דנקנר וצבי לבנת ,  בעלי השליטה באי.די.בי ,  הבינו שהם לא יקבלו אישור לקנות בעצמם את הנסון ,  כי ממילא הם שולטים בחברת המלט הגדולה בישראל .  כן ,  פנים רבות לריכוזיות במשק הישראלי .  חלקן מעלות חיוך ,  אבל חלקן יכולות להיות הרסניות וקטלניות לציבור הרחב ,  למשקיעים ולניהול התקין של חיי הכלכלה כאן .  עד אמצע שנות ה-90 ,  המשק הישראלי היה ריכוזי מאוד וחלק גדול ממנו נשלט על ידי שני הבנקים הגדולים .  ועדה בראשות מנכ"ל משרד האוצר דאז ,  דוד ברודט ,  המליצה לנתק את הבנקים מהשליטה בחברות ענק כמו כור ,  כלל ,  אפריקה ישראל ומגדל ,  וכך נמכרו החברות הללו לאנשי עסקים כמו יצחק תשובה ,  לב לבייב ובני שטיינמץ .  בהמשך החל תהליך הפרטה מואץ ,  שהקפיץ למרכז הזירה הכלכלית את משפחת אריסון ,  את נוחי דנקנר ואת מתיו ברונפמן .  במובנים רבים ,  המשק הישראלי כיום פחות ריכוזי מאשר לפני 15 שנה .  מפחיד לחשוב איך היתה נראית הכלכלה שלנו לו תאגידי הענק של אי.די.בי ,  אפריקה ישראל ואחרים היו עדיין בשליטת הבנקים .  אבל בשנים שחלפו מאז ,  קרו כמה דברים שמעוררים חשש שמא נוצרו כאן מוקדי כוח חדשים ובעלי עוצמה לא פחותה מזו שהיתה לבנקים עד אמצע שנות ה-90 .  העוצמה הנוכחית נובעת מבניית פירמידות שליטה שכוללות חברות בענפים רבים של המשק .  למעשה ,  אנשי העסקים הגדולים מחוברים זה לזה בהרבה מאוד קשרים צולבים :  כלקוחות ,  כספקים ,  כמתחרים ,  כספקי מקורות מימון וגם כצרכני מקורות מימון .  הקבוצות הגדולות הן גם סוג של לשכת תעסוקה לפוליטיקאים ורגולטורים בדימוס .  השליטה בענפי משק שונים ,  בשרשרת הייצור והאספקה ,  במקורות מימון ובשוק המשרות הבכירות בישראל היא תמהיל בדוק להפקדת כוח אדיר וקטלני בידיים של קבוצה קטנה מאוד .  כן ,  אפשר לקרוא לה האוליגרכיה הישראלית .  פרופ' אסף חמדני ,  מומחה לדיני תאגידים מהאוניברסיטה העברית ,  השלים ב-2008 מחקר שבחן את השלכותיה של הריכוזיות הזו .  חמדני הגיע למסקנה כי  " שליטתה של קבוצה מצומצמת יחסית של משפחות במגזר העסקי ,  באמצעות פירמידות שליטה ,  טומנת בחובה חשש לפגיעה במשקיעים מהציבור ,  בהתפתחות הכלכלה ואף באיכות השלטון והדמוקרטיה ".  חמדני סבור לפיכך ,  כי המדינה צריכה לגבש מדיניות כוללת בשאלה אם ריכוזיות השליטה במשק היא תופעה רצויה ,  ואם ההנחה היא שלמדינה יש אינטרס לצמצם את הריכוזיות הזו ,  עליה לנקוט בצעדים משפטיים והסדרתיים לשם כך .  חמדני מצא כי החברות הציבוריות פועלות בסביבה נטולת מנגנוני שוק אפקטיביים על בעלי השליטה ,  שהם אלה שמכוונים את פעילות התאגיד .  אנחנו רואים זאת היטב בעסקות בעלי עניין שמאושרות על ידי משקיעים מוסדיים מפוחדים ,  בגיוסי הון שנעשים בקלות וללא ביטחונות מספקים על ידי גופים שהם בעצמם ספקי מקורות מימון .  לא פחות מטרידים הם הדברים שאנחנו לא תמיד רואים .  את הלחצים על רגולטורים ,  על פוליטיקאים ,  על מקבלי החלטות בשלטון המרכזי והמקומי ,  ועל עיתונאים שיש להם השפעה על הפירמידות העסקיות ,  שגשוגן ותדמיתן .  מה שחמדני מציע למעשה הוא להקים את ועדת ברודט החדשה ,  שתמפה את קבוצות השליטה הגדולות במשק ותעמוד על הסכנות הכרוכות בעוצמה הזו לניהול התקין של המשק .  קל לשער מה תהיה תגובת הטייקונים והקבוצות הגדולות לוועדה שכזו ,  אבל בסופו של דבר ,  הגדרת כללי משחק ברורים לגבי העוצמה וגבולותיה ישרתו גם את מי שכרגע נהנה מעוצמה גדולה וחושש לאבד אותה .  ההגבלות לא צריכות לעסוק באנשים ספציפיים ,  אלא בענפים ריכוזיים ולא תחרותיים במיוחד כמו סלולר ,  בנקאות וביטוח ,  ובקבוצות גדולות .   נ.ב .  ועדות לפירוק או הגבלת קונצרנים זה טוב ויפה ,  אלא שיש פתרונות נוספים לפיזור מוקדי הכוח במשק .  אחד העיקריים שבהם הוא כניסת משקיעים זרים .  אמנם גם למשקיעים זרים יש חיבור הדוק למוקדי כוח ושלטון ,  אבל יש להם גם יכולת לשבש את הסדר הקיים ולשנות שווקים .  הדבר המדאיג הוא שבשנה האחרונה אנחנו רואים דווקא יציאה של כמה משקיעים זרים כמו האצ'יסון  ( בעלת השליטה בקודמת בפרטנר )  ,  סבן-איפקס  ( בעלי השליטה היוצאים בבזק )  ,  היידלברג  ( בעלת השליטה בהנסון )  יורק  ( שמוכרת את פסגות לאיפקס )  וגם היחלשות של ענקים כמו סיטי ו-aig ,  שפועלים כבר כמה שנים ועוד לא מצאו לנכון לחזק כאן את פעילותם באופן משמעותי .  המשבר הגלובלי החליש כמה שחקנים גדולים בעולם ,  אבל הוא עדיין מאפשר להם לפתח פעילות בשוק הישראלי .  גם זה תלוי בפתיחת כמה שווקים ריכוזיים לתחרות גדולה יותר .
 
המחיר היקר של פירמידות השליטה
המשק הישראלי אינו ריכוזי כפי שהיה לפני 15 שנה ,  אך שליטתם של בעלי ההון ביותר ויותר ענפים במשק ,  תוך קשרים צולבים ,  עלולה להיות מסוכנת לכלכלה .  זה הזמן להגדיר מחדש את כללי המשחק

