שופרסל לספקים :  סדרו אתם המדפים - ושלמו לנו
האם רשת השיווק הגדולה בישראל מנצלת את מעמדה כדי לכפות על הספקים תשלום כפול ?  דורשת תשלום עמלה מראש על המעבר לסידור המדפים בעצמה - שעה שהם עצמם מסדרים המוצרים
הפסקת האש בין שופרסל ,  רשת השיווק הגדולה בישראל ,  לבין הספקים ,  שעליה הכריז יו"ר אי.די.בי ,  נוחי דנקנר ,  לבקשת יו"ר ההסתדרות ,  עופר עיני ,  הופרה ביום חמישי :  שופרסל הודיעה לספקים כי בתקופת המעבר ,  שבה יוכלו הספקים להמשיך לסדר את המדפים ,  יהיה עליהם לשלם לה תמורת הסידור - כך נודע ל-TheMarker .  
כיום משלמים הספקים לסדרני המדפים 1.5%-2% מהמחזור שלהם .  שופרסל דורשת מהם כי כאשר תתחיל לסדר עבורם את המדפים ישלמו לה 5%-7% ,  אך מאפשרת להם חצי שנת מעבר שבה יסדרו בעצמם את המדפים .  ואולם ,  ביום חמישי הודיעה להם כי עליהם לשלם לה תמורת סידור המדפים מחצית מהסכום אותו יידרשו לשלם כאשר שופרסל תסדר אותם .  כלומר ,  הספקים יידרשו לשלם לשופרסל מחצית מ-5%-7% וכן 1.5%-3% שהיא משלמת לסדרנים מטעמם ,  כלומר ,  יותר מהסכום שהם משלמים כיום .  אחד הספקים אמר : " כנראה שמדובר בדרך של שופרסל להשתמש בדרך של כוחנות כדי לקבל את מה שהם רוצים - תשלום עבור הסדרנות מוקדם ככל האפשר תוך כדי רתימת הספקים למהלך מחוסר ברירה ". 
ביום רביעי בערב הודיעה שופרסל כי תאפשר לספקים המעוניינים בכך להמשיך להפעיל מערך סדרנות משלהם בחנויות הרשת במשך חצי השנה הקרובה .  זאת בהמשך לפנייתו של עיני לדקנר לפעול למניעת פגיעה בעובדים במהלך העברת הסדרנות מהספקים לרשת שופרסל .  במסגרת המהלך צפויים לאבד את מקום עבודתם אלפי סדרנים ,  המועסקים כיום על ידי הספקים וחברות כוח אדם .  
שופרסל הרגיעה ומסרה כי תאפשר לספקים המעוניינים בכך להמשיך להפעיל מערך סדרנות משלהם בחנויות הרשת במשך חצי השנה הקרובה .  בנוסף הבהירה כי תקלוט בסניפי הרשת חלק ניכר מהסדרניות והסדרנים ותשלב את כל הנקלטים במסגרת ההסכם הקיבוצי החל על כל עובדי שופרסל ,  שההסתדרות היא צד לו .  בסך הכול תקלוט שופרסל 1,275 סדרנים ,  חלקם העובדים כיום מטעם הספקים וחלקם עובדים חדשים שתכשיר לתפקיד .  עוד מסרה שופרסל כי בחצי השנה הקרובה יתבקשו הספקים לפעול למציאת סידור לעובדים שלא ייקלטו במסגרת הסדרנות העצמית בשופרסל .
 לכן ,  הופתעו כמה מהספקים כאשר קיבלו ביום חמישי שיחת טלפון מבכירים בשופרסל שהודיעו להם :  נכון שלא תחויבו לסדר את המדפים באמצעותנו בחצי שנה הראשונה ,  אבל כן תחויבו לשלם לנו גם אם תמשיכו לסדר את המדפים בעצמכם .  אחד הספקים הגיב : " זה הזוי לגמרי ,  לא נסכים לזה .  כדי לרצות לרצות את עיני הם אמרו שייתנו לנו חצי שנה כדי לטפל בעניין הסדרניות - ועכשיו הם יוצאים בצעד כזה .  למה שאני אמשיך להעסיק סדרנים ולשלם להם על סידור המדפים כשבמקביל אצטרך לשלם גם לשופרסל ?  אני פשוט אפטר את הסדרנים שלי עכשיו ,  וששופרסל יסדרו את המדפים וזהו ". 
לפני כחודש וחצי שלחה שופרסל לספקים מכתב שבו הודיעה כי תחל בסדרנות עצמאית של המדפים בהדרגה בסוף דצמבר .  המהלך של שופרסל לווה בתגובות חריפות .  איגוד המזון בהתאחדות התעשיינים הודיע כי יפנה לרשות להגבלים עסקיים בבקשה שתכריז על שופרסל כעל מונופול .  
בינתיים לא פנה האיגוד בבקשה להכרזה על שופרסל כמונופול - פנייה שעליה הוא שוקד ,  לטענתו ,  בימים אלה - אך פנה לרשות ההגבלים העסקיים בבקשה לאפשר לספקים לנהל משא ומתן מול שופרסל בנושא סידור המדפים כגוף אחד .  הספקים מעוניינים ,  בין השאר ,  להגביל את התשלומים שיעבירו לשופרסל בגין סידור המדפים על ידה ולהבטיח את נראות מוצריהם .
 בתגובה מסר יו"ר שופרסל ,  רפי ביסקר : " לפני 14 חודשים ,  הודיעה שופרסל לכל ספקי הרשת על המעבר לניהול עצמי של מדפיה ,  וזאת לאחר שערכה פיילוט מוצלח בסניפי הרשת .  לאור תקופת האי ודאות מסוף שנת 2008 ,  החליטה החברה לדחות את המעבר .  לפני כ-3 חודשים החלה הרשת להציג לספקיה בשקיפות מלאה את התוכנית למעבר עצמי של ניהול מדפיה ,  וזאת כדי שהספקים יוכלו לתכנן את המעבר ההדרגתי בצורה מסודרת . 
" שופרסל מוכנה לקלוט סדרנים מסדרני הספקים בשיתוף פעולה עם הספקים .  שופרסל פנתה לספקיה כדי לתאם מעבר של עובדי הספקים לעבודה בשופרסל בצורה מסודרת .  אלה יועסקו במסגרת החוזה הקיבוצי .  כמו כן ,  מאפשרת שופרסל לספקים שחפצים בכך ,  לסדר את מוצריהם על המדפים לתקופה נוספת של 6 חודשים .  לגבי התנאים המסחריים ,  שופרסל איננה דנה בתנאיה המסחריים עם ספקיה בתקשורת ". 

שופרסל לספקים :  סדרו אתם המדפים - ושלמו לנו
האם רשת השיווק הגדולה בישראל מנצלת את מעמדה כדי לכפות על הספקים תשלום כפול ?  דורשת תשלום עמלה מראש על המעבר לסידור המדפים בעצמה - שעה שהם עצמם מסדרים המוצרים

