מבחן קבלה
רבע גמר ליגת האלופות נגד אינטר הוא לא עוד משחק עבור מילוש קראסיץ' מצסק"א ,  שעשוי למצוא עצמו במילאנו בקיץ
לקראת שנת 2004 ,  היה מילוש קראסיץ' אחד השמות הצעירים החמים בכדורגל האירופי .  הילד כיכב בנבחרות הצעירות של סרביה ומונטנגרו ולכולם היה ברור כי מעבר לקבוצה גדולה הוא עניין של זמן .  ובכל זאת ,  אף אחד לא חשב שהכיוון יהיה דווקא צסק"א מוסקבה ,  הכוח הרציני הכדורגל הרוסי של אז .  המאמן הפורטוגלי ,  ארתור ז'ורז'ה ,  ניצל את קשריו ושכנע את הצעיר לנסוע מזרחה .  קראסיץ' נחת במוסקבה ביולי 2004 ועשה את הופעת הבכורה שלו במשחק ליגה מול אמקר פרם .  מיד אחרי המשחק הזה פוטר ז'ורז'ה ,  פטרונו של קראסיץ' ,  והסרבי חשב על בריחה מהירה הביתה .
 רוסיה היא ארץ שלא קל להשתלב בה .  לרוסים יש איזו מן גאווה לאומית כזו שגורמת להם לראות בכל הזרים סוג של נטע זר ,  מה גם שאין רבים הדוברים שפות זרות .  בנוסף ,  קחו בחשבון גם את הקור המקפיא בחורף וקיבלתם מקום שנמאס ממנו אחרי שנה-שנתיים .  ואכן ,  ניתן לספור את הספורטאים הזרים שהשתקעו ברוסיה על אצבעות שתי הידיים .  על הרקע הזה בולט מילוש קראסיץ' ,  קשרה הסרבי של צסק"א מוסקבה ,  שמבלה ברוסיה כבר שש שנים ודחה עד כה מספר הצעות מפתות מקבוצות אירופאיות .  בקיץ הקרוב ,  המצב כנראה ישתנה וקראסיץ' יעשה את הדרך מערבה ,  אבל בינתיים הוא התקווה הגדולה של צסק"א בקרב מול אינטר ברבע גמר ליגת האלופות .
 קראסיץ' נולד בנובמבר 1984 בקוסובסקה מיטרוביצה ,  העיר בעלת הרוב הסרבי בקוסובו .  כבר בגיל צעיר החל לשחק בקבוצה המקומית ,  רודאר ,  והשתתף איתה בליגות הנוער של יוגוסלביה דאז .  בגיל 14 ,  קיבל הצעה לעבור לוויבודינה נובי-סאד והמעבר הזה למעשה הציל אותו מנוראות המלחמה בקוסובו .  הוא עבר למועדון הצפון-סרבי ושיחק שם בהצלחה יותר מארבע עונות ,  כשכבר בגיל 19 התמנה לקפטן הקבוצה .  
פיטוריו של ז'ורז'ה איימו לשים סוף לקריירה הקצרה במוסקבה ,  אבל מה שהציל את המצב היה ה"קליק "  המהיר בינו לבין המאמן החדש-ישן ,  ואלרי גזאייב ,  שחזר מנבחרת רוסיה אחרי קדנציה כושלת .  גזאייב הצליח ליצור יחסי אמון עם הצעיר הסרבי והפך אותו לאחד הברגים החשובים בקבוצה שזכתה בסיום אותה עונה בגביע אופ"א .  קראסיץ' הוסט לעמדת הקיצוני הימני ,  יצר תיאום מצוין במרכז השדה עם דניאל קרבאליו הברזילאי והצמד הוביל את צסק"א לעוד שתי אליפויות ושני גביעים ,  תוך שהוא עצמו נבחר ארבע פעמים לנבחרת העונה ומקבל את תואר שחקן השנה בסרביה ב-2009 .
 עם הזמן קראסיץ' התאהב בצסק"א וברוסיה והדים לכך אפשר לראות בראיון שנתן בסוף 2008 ,  כשכבר החלו השמועות על מעבר אפשרי שלו לאירופה : " אין לי שום עניין לעזוב עכשיו את צסק"א ..  .  הליגה הרוסית מאוד חזקה ואני לא חושב שעברתי את הרמה שלה ..  .  אני מאושר ברוסיה ובצסק"א ורק אם תהיה הצעה ממועדון אירופי ממש גדול אחשוב על מעבר .  הפכתי משחקן בינוני פלוס לשחקן ברמה אירופית .  המאמנים ,  החברים ,  ההנהלה והליגה  כל זה עזר לי להגיע לרמה חדשה במדי צסק"א .  גזאייב ,  אימץ אותי כשהגעתי לצסק"א בגיל 19 והפך לאב שני בשבילי ".  
במהלך השנים במוסקבה ,  כוכבו של קראסיץ' המשיך לדרוך .  הוא המשיך לככב בנבחרות סרביה ,  תחילה בנבחרת הצעירה ,  במדיה שיחק בשתי אליפויות אירופה ובאולימפיאדת אתונה וב-2006 עשה את הופעת הבכורה שלו בנבחרת הבוגרת של סרביה וכבש כבר במשחקו הראשון .  עד היום הוא הספיק להופיע 26 פעמים במדים הלאומיים והיום אין ספק שהוא האיש מספר אחת של הנבחרת הבלקנית .
 מעמדו המתחזק של קראסיץ' ,  בתוספת השנה האחרונה והקשה של צסק"א עם חילופי שלושה מאמנים ומקום חמישי בלבד בליגה ,  הולידו מחשבות עזיבה .  החיזורים הנמרצים של אריות אירופה ,  הביאו את קראסיץ' להכרה שאולי הגיע הזמן לנדוד מערבה .  עיתוני רוסיה ,  סרביה וגם כלי התקשורת במדינות אחרות באירופה מלאות בדיווחים על מעבר אפשרי שלו .  קראסיץ' עצמו אמר לאחרונה : " אני מרגיש בשל לצעד הבא בקריירה שלי ואני רוצה לעבור למועדון עם אמביציות שיהיו דומות שלי  מאבק על אליפות כל שנה והגעה לשלבים הגבוהים של ליגת האלופות ". מבין הקבוצות המתעניינות צוינו בינתיים מילאן ,  מנצ'סטר יונייטד ,  ארסנל וגם ליברפול ,  שמסתמנת כרצינית ביותר וגם עם הסאגה המעניינת ביותר .  בתחילת פברואר פורסם בסרביה שקראסיץ' כבר חתם על זיכרון דברים עם האנגלים ויעבור לשם ביולי .  
למחרת היום ,  ציטטו עיתוני רוסיה את קראסיץ' באומרו שלליברפול לא יהיה מספיק כסף להביא שחקן כמותו .  ההלם בעיתונות האנגלית היה גדול ,  אבל קראסיץ' מיהר להתראיין שוב ולהבהיר שהוא לא אמר את הדברים : " אתם מכירים אותי לא רע  אתם באמת מאמינים שאגיד כזה דבר על מועדון מכובד ?  אני חושב שפשוט רצו להפריח ברווז כדי למשוך קוראים .  אני יודע שליברפול עקבו אחרי ,  אבל בינתיים שום דבר עוד לא סגור .  בכל מקרה אני מתכוון לסגור את עניין המעבר עד לתחילת המונדיאל בשביל להקדיש את עצמי לנבחרת עם ראש נקי ". 
ואולי ההתעניינות הפיקנטית ביותר מגיעה דווקא מכיוון אינטר ,  שגם היא הוזכרה בין המועמדות לקלוט את הקשר/קיצוני הסרבי .  הדיווחים על כך התקבלו עוד בטרם ההגרלה שזימנה לקראסיץ' מפגש עם הנראזורי ואולי כדאי למוריניו להעצים את השמועות .  קראסיץ' אמנם הוכיח את מקצוענותו ונאמנותו בשש שנים ברוסיה ,  אבל מי יודע איך תשפיע עליו ידיעה שהוא עשוי לשחק נגד חבריו לעתיד הקרוב .
 
מבחן קבלה
רבע גמר ליגת האלופות נגד אינטר הוא לא עוד משחק עבור מילוש קראסיץ' מצסק"א ,  שעשוי למצוא עצמו במילאנו בקיץ

