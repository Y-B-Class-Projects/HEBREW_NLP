פוליטיקלי קורקט זה פאסה
מגפי אופנוענים ,  מכנסי חוואים ,  מעילי פרווה ,  סריגי אוברסייז ילדותיים והמון עור - כך נראה שבוע אופנת הגברים במילאנו
בעוד חציו האחד של עולם האופנה שוקע בחובות ,  הצד השני דווקא פורח .  בשבוע האופנה במילאנו  ( שמסתיים היום ,  19.1 )  בו הוצגו קולקציות חורף 2011 לגברים ,  היה נראה שהקולקציות הרזות והבטוחות ,  שאפיינו את העונות הנוכחיות פינו את מקומן לאימג' גברי אינטנסיבי ,  מלא-הוד .  לצערן של הכבשים האומללות ,  לפי בתי האופנה ברברי ,  סלבטורה פרגאמו ,  פראדה וג'יאנפרנקו פרה ,  אחת המגמות הגדולות שתאפיין את העונה הבאה ,  תתבטא במעילי שרלינג ארוכים ופריטי עור עתירי דיטיילים מושקעים .  ואלו אינם סתם מעילים או נעליים .  אלו הם בגדים המפגינים יוקרה ודורשים בהתאם השקעה כלכלית ,  מסמלים תור זהב חדש של גבריות ,  התובעת להיות נוכחת ,  מחוספסת ,  מובחנת ובעלת מימד כוח בולט .  גבריות שטמונה בה הבטחה ,  שאחרי מדבר של מראה שמרני וממוחזר ,  יגיע עושר שיפצה עליו .
 כריסטופר ביילי ,  אחד הג'ינג'ים המחוזרים של עולם האופנה  ( ואפילו קיבל אות מיוחד מהמלכה )  ,  הפך את  " ברברי "  תחת ניהולו כמנהל הקראטיבי ,  מבית אופנה שמרני ומאובק לאחד מסמני הטרנדים החשובים והמשפיעים .  לאחר קולקציית קיץ צנומה ,  כיוון ביילי מחדש את התותחים הכבדים ,  מותיר את הקהל שצפה בקולקציית החורף החדשה בהלם .  הוא העלה באוב את אבן היסוד של בית האופנה המלכותי ,  מעילים וז'קטים בטון מיליטרי ,  כשהוא מזריק להם אטיטיוד צעיר ואקסטרווגנטי :  סריגים שחופו בצפיפות בכפתורי זהב ,  מעילי פרווה שנוספו להם רצועות ואבזמים מעולם הרכיבה ,  שצווארוניהם מורמים אל-על או מגפי אופנוענים שנדמו כהכלאה בין מגף גשם בריטי רחב גזרה לנעל שרוכים פשוטה .  מראה אחר מראה ,  דוגמן אחר דוגמן ,  ביילי ניצח על קולקציה שהכילה את מרכיב האופנה החשוב ביותר :  זה שאי אפשר לעמוד בפני התשוקה ההרסנית שהוא מעורר .
 מיוצ'ה פראדה לעומת זאת ,  לא נחה ולא מתחשבת בשום 'היסטוריית המותג'  וזו הסיבה שכל קולקציה של פראדה היא שליפת ארנבות בלתי פוסקת מכובע חסר תחתית .  הפעם ,  הארנב השמן ביותר היה גם זה שעורר דיונים בלתי נגמרים בבלוגוספירה העלאת תצוגה מעורבת על המסלול והצגת קולקציית קדם-הסתיו של הנשים ,  לצד קולקציית הגברים .  למרות שהעניין מקובל בשבוע האופנה של ניו יורק  ( שאין בו הפרדה מגדרית כמו במילאנו או פריז )  ,  הרי כאן המהלך גרר תשומת לב תקשורתית בריאה ,  מה גם ששתי הקולקציות נדמו כקולקציה אחת .  
פס הקול ,  שקיפץ ללא הרף ,  במעברים חדים ,  בין טכנו אגרסיבי למוזיקת רוק בריטית שיקף את האנדרלמוסיה שעל המסלול :  מעילי קמופלאז' בצבעים בוהקים ,  לצד קרדיגני גברים בגזרות נשיות קצרות ,  חובקות מותניים ,  או מעילי צמר בעלי דשים כפולים .  הנשים זכו לאפיל שאפשר לדמיין אותו כמלתחה המודרנית ,  ואולי העדכנית ,  של טוויגי לולא הייתה פוצחת היום בקריירת הדוגמנות  גזרות A ,  של ז'קטים בובתיים או חצאיות קצרות מלוות בסריגי אוברסייז ילדותיים .  הכל יצר תמהיל של מעין פופ בריטי ,  המשקף את המינון האנדרוגיני המתוחכם ששלט בקולקציה .  הכיתוב  " המשך יבוא ..  ."  שהופיע על המסך בסיום התצוגה אולי מרמז ,  שבחודש הבא ,  מועד הצגת קולקציית הנשים ,  נוכל לראות גם גברבר אחד או שניים .
 אבל היו גם מגמות מעורבות במילאנו ,  ויש כאלו שצעדו בעוז קדימה ,  בעוד שאחרים העדיפו לחפש את העבר .  באופן הזה אפשר להשוות בין הקולקציה המופלאה של תומאס מאייר ל"בוטגה וונטה "  ובין זו של  " דולצ'ה וגבאנה ".  מאייר ,  שבניגוד לפראדה מתנגד לשינויים דרסטיים בין קולקציה לקולקציה ,  דווקא הביא טון לא צפוי למסלול .  פלטת הצבעים הכהה ,  הדוגמנים בשיער המוהיקן ,  השימוש הנרחב בעור ובמגפי האופנוענים  ( טרנד חוצה קולקציות נוסף )  ניסחו זאת היטב :  מאייר כבר מזמן לא חושק בקז'ואל המעודן ,  והוא פונה לחקור את הצדדים הפחות נינוחיים של הגבר שלו ,  מעלה ניחוח של סכנה ,  של מקום חדש ולא מוכר באפו של בית האופנה האולטרה-עילי .
 לעומתו  דולצ'ה וגבאנה ,  שחגגו בקולקציה הזו 20 שנה לקו הגברים שלהם ,  נפנפו לשלום למנצנץ הנובו-רישי והמלוקק שאפיין אותם לאחרונה ,  והתעמקו ברפלקציות ארציות של מעמד הפועלים האיטלקי  ( בפרשנותו האדיבה של העשירון העליון )  .  מכנסי 'חוואים' קצרים עשויים פוטר וסוודרים עבים וראשוניים ,  פריטי דנים שכוסחו ונצבעו בחום מלוכלך וכחול ,  ומנגד חליפה שחורה וכה-איטלקית ניסחו חזרה אל אותה תמצית של מראה ,  שצמד המעצבים כה בלתי נפרד ממנו .
 
פוליטיקלי קורקט זה פאסה
מגפי אופנוענים ,  מכנסי חוואים ,  מעילי פרווה ,  סריגי אוברסייז ילדותיים והמון עור - כך נראה שבוע אופנת הגברים במילאנו

