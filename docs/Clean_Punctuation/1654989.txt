מכבי תל אביב הביסה את הפועל חולון 87:104
רגע לפני המשחק הקריטי מול פרטיזן ברבע גמר היורוליג ,  הצהובים דילגו מעל דורסמן ושחקניו .  הפועל ירושלים דרסה את רמת גן 71:107
המחזור ה-18 בליגת העל יצא לדרך הערב  ( שבת )  עם צמד משחקים בו אירחו הנציגות האירופיות שלנו את קבוצות התחתית של הליגה .  האלופה מכבי תל אביב פגשה בביתה את הפועל חולון ,  קצת פחות משנתיים אחרי שלקחה את האליפות ביד אליהו ,  כשהראש של השחקנים כבר בשני המשחקים בשבוע הבא מול פרטיזן בלגרד במסגרת שלב ההצלבה של היורוליג .  למרות זאת הצהובים הפגינו נחישות ולחימה וניצחו את החולונים בתוצאה 87:104 .  
עוד לפני זה ,  התאוששה הפועל ירושלים משני הפסדי הבית הרצופים שהיא רשמה במלחה ,  כשדרסה ללא רחמים את הפועל רמת גן 71:107 .  עכשיו יוכלו גודס ושחקניו להתחיל להתכונן לדבר האמיתי :  המשחק הראשון מול אלבה ברלין ביורוקאפ ביום רביעי .
 המשחק בשבוע החולף בעפולה הראה למכבי תל אביב עד כמה השאננות היא דבר מסוכן .  הפועל עפולה הצנועה הייתה כבר על גבול הסנסציה ברבע האחרון במשחק בין שתי הקבוצות ,  אחרי שמכבי הובילה לאורך כל המשחק ביתרון דו ספרתי .  לפני מאריץ' וראסיץ' הצהובים התמודדו מול בראטיץ' ותומאס .  שאננות לא הייתה שם .  ארבעה משחקים צפויים למכבי בעשרת הימים הקרובים ,  כך שמילת המפתח תהיה מן הסתם הרוטציה .  לימונד ,  גרין ושארפ ,  שלאורך העונה לא רואים יותר מדי דקות ביורוליג ,  קיבלו יותר דקות וסייעו לבלות'נטאל ,  פרקינס ,  אנדרסון ואיידסון לסגור את הסיפור מוקדם .
 חולון ספגה הפסד ליגה שלישי רצוף ,  ונראה כי היא תזדקק לחסד מצד כמה קבוצות כדי לברוח מהפלייאוף התחתון .  החזרה ליד אליהו ,  האולם בו זכו בשני תארים בשנתיים האחרונות ,  הפיחה חיים למשך כמה דקות בקרב החולונים ,  אך מהר מאוד התברר כי זה לא כוחות .  המשחק החשוב באמת של הקבוצה יהיה בעוד שבוע מול בני השרון בחוץ ,  כשהפסד בו יסגור סופית את סיכויי הקבוצה להעפיל לפלייאוף העליון .
 מכבי פתחה עם רביב לימונד ,  אנדרו ויז'נייבסקי ,  גיא פניני ,  צ'אק איידסון ודיאור פישר .  חולון עלתה עם אנטוניו גרייבס ,  ליאור ליפשיץ ,  שון דניאל ,  ג'ון תומאס וסשה בראטיץ' .  חולון פתחה חזק והלכה לסל בכל הזדמנות כשהיא נעזרת ביכולת מצוינת של ג'ון תומאס בצבע ,  ויד טובה של אנטוניו גרייבס .  דייויד בלות'נטאל וצ'אק איידסון החזיקו את מכבי בתמונה .  הגנה טובה של הצהובים ושלשה גדולה של בלות'נטאל סייעו למכבי לבצע ריצת 0:10 ולהוליך 21:30 בתום הרבע הראשון .
 מכבי פתחה את הרבע השני עם סל של אלן אנדרסון ,  וחולון המשיכה להיראות כבויה .  בלות'נטאל המשיך לחרוך רשתות והצהובים כפו קצב משחק מהיר שהקשה על חולון .  דורסמן הכניס את טייטוס אייבורי ווייקין קלי ואלו גמלו לו בנקודות מהירות שצימקו את הפער למינוס 3 באמצע הרבע .  לימונד ואנדרסון הכניסו אנרגיה חדשה במכבי ,  והשחקנים של גרשון ירדו למחצית ביתרון 43:52 .  בלות'נטאל רשם מחצית ראשונה גדולה עם 16 נקודות לזכות הצהובים ,  שקלעו 6 מ-11 מחוץ לקשת .
 שתי הקבוצות הציגו משחק מעט מפוזר בתחילת הרבע השלישי ,  והפער נותר בעינו .  דקות טובות של ויז'נייבסקי סייעו למכבי להגדיל את ההפרש ל-17 ומשחק הגנה טוב של לימונד ואנדרסון היקשה על הקו האחורי של חולון .  בסיום הרבע השלישי הוליכה מכבי 59:79 .  חולון נהנתה מהטבעה גדולה של סשה בראטיץ' קצת יותר מדקה בתוך הרבע הרביעי ,  אך לא הצליחה למנוע מיניב גרין ריבאונד התקפה שנגמר בהטבעה .  דרק שארפ ,  בכמה סלים גדולים ,  הדליק את הקהל ,  ומכבי שמרה על יתרון שנע סביב 20 הפרש .  מכבי הורידה את הרגל מהגז ,  וחולון ניצלה זאת כדי להוריד למינוס 9 .  מכבי התעוררה בשלב הזה ובכמה מהלכים שובי עין סגרה עניין עם 87:104 .
 קלעו למכבי תל אביב :  דייויד בלות'נטאל 16 נקודות  ( 4 מ-6 לשלוש )  ,  אנדרו ויז'נייבסקי  ( 7 אסיסטים )  וסטפון לאזמה 13 כל אחד ,  גיא פניני 12  ( 5 ריבאונדים )  ,  צ'אק איידסון 9 ,  דרק שארפ ודורון פרקינס 8 כל אחד ,  דיאור פישר 7 ,  יניב גרין ,  רביב לימונד ואלן אנדרסון 6 כל אחד .
 קלעו להפועל חולון :  ג'ון תומאס 19 נקודות  ( 7 ריבאונדים )  ,  וייקין קלי 17 ,  סשה בראטיץ' 14 ,  טייטוס אייבורי 11 ,  אנטוניו גרייבס 8 ,  דווין מיצ'ל 6 ,  ניב ברקוביץ' 5 ,  יוני ניר 4 ,  ליאור ליפשיץ 3 ,  כן שותף שון דניאל .
 בירושלים היו מודאגים לפני המשחק מול עירוני רמת גן ,  ובצדק .  אחרי הכל ,  קבוצתו של גודס הפסידה את שני משחקי הבית האחרונים שלה ושלושה מתוך ארבעת האחרונים שלה בליגה .  אם לוקחים בחשבון את הפריחה המחודשת של האורחים בראשותו של יניב בורגר ,  הרי שניצחון של האנדרדוגים במלחה היה בהחלט בגדר האפשרי ,  אבל הקבוצה מהבירה לא אפשרה לאורחים לחלום ,  ומחצה אותה כבר מהפתיחה .
 רמת גן הגיעה למלחה ללא ג'ייסון תומאס ,  שלא התלבש עקב פציעה ,  וללא ג'וליאן קאזו ,  אבל גם החסרונות הללו הם לא תירוץ להופעה שהציגה הקבוצה .  מלבד כמה דקות בפתיחה ,  רמת גן נראתה כמו קבוצת ליגה לאומית ,  וכלל לא נראתה על המגרש ,  בעוד ירושלים דורסת אותה ללא רחמים ,  במשחק שבוודאי ייתן לאדומים ביטחון לקראת המשחק הקריטי שלהם ,  מול אלבה ברלין ביורוקאפ ברביעי .  
דיז'ון תומפסון העלה את המארחים על הלוח ,  אבל שלשה של ג'ון שארפר ,  ונקודות של ווטסון ואוחנון העלו את רמת גן ליתרון מוקדם ,  2:7 .  ירושלים הגיבה בריצת 0:6 משלה ,  כשנעימי מעלה אותה ליתרון 9:11 .  רמת גן החלה לאבד את הראש ,  וחסימה נהדרת של יוגב אוחיון על כריס ווטסון ,  בצירוף אסיסט נהדר של תומפסון לאוחיון ,  הוריד את המארחים ביתרון 13:21 בסיום הרבע הראשון .  הרבע השני התחיל באותו אופן שהראשון הסתיים ,  הפעם עם ריצת 0:11 .  דיז'ון תומפסון היה באותן דקות בכל מקום ,  והוליך את ירושלים ליתרון 13:32 .  פורבס סוף סוף מצא נקודות עבור האורחים ברבע השני ,  אבל שלשה של סימונס קבעה יתרון 22 .  קבוצתו של בורגר פשוט לא מצאה את עצמה ואת הטבעת ,  הרבתה לאבד ולהחטיא ,  ולמחצית היא ירדה בפיגור גדול ,  48:24 .
 רמת גן ניסתה לצמק מעט בחזרה מחדרי ההלבשה ,  כשווטסון מצליח לחדור את ההגנה הירושלמית ,  אבל תומפסון המשיך ביכולת הנהדרת שלו ,  ושלשה גדולה קבעה 33:58 .  יואינג הוציא מעט את האורחים מהקיפאון ההתקפי ,  אבל להבדיל מקליעות פה ושם של שחקני רמת גן ,  ירושלים היתה מסודרת הרבה יותר ,  שיחקה כמו קבוצה ,  ולא התקשתה לחדור את ההגנה הרעועה של האורחים ,  כשפינקני ונעימי ממשיכים את ההתעללות ,  ומורידים את ירושלים ביתרון 44:72 בסיום הרבע השלישי .  
ההמשך היה ידוע מראש ,  ירושלים טסה ל-3:15 בפתיחת הרבע האחרון ,  עלתה ל-40 הפרש ,  כשאפילו ליאו ליונס ,  שהיה בדרכו החוצה מהקבוצה ,  מקבל הזדמנות לשים את שמו על הלוח .  עד לסיום הספיק גם בן לזר הצעיר להיכנס ולהותיר את חותמו ,  עם שלשה שהקפיצה את הקהל המקומי ,  ואת תוצאת הסיום קבע גיא דותן הצעיר ,  שגם הוא זכה לדקות משחק ,  71:107 בסיום .
  קלעו להפועל ירושלים :  קווין פינקני 17  ( 8 מ-8 ל-2 )  ,  יובל נעימי 16  ( 4 מ-4 לשלוש )  ,  דיז'ון תומפסון 15 ,  11 ריבאונדים ו-6 אסיסטים ,  טרה סימונס 11 ו-4 אסיסטים ,  ברנדון האנטר 10 ו-6 ריבאונדים ,  יוגב אוחיון 9 ,  שרון ששון 8 ,  פו ג'טר 6 ,  בן לזר 4 ,  גיא דותן וליאו ליונס 2 כל אחד .  
קלעו לעירוני רמת גן :  גארי פורבס 23 ו-8 ריבאונדים ,  כריס ווטסון 14 ,  אנטון קזרנובסקי 11 ,  ג'ון שארפר 10 ,  ברנדון יואינג 6 ,  איציק אוחנון 4 ,  אור ברנר 3 .
 
מכבי תל אביב הביסה את הפועל חולון 87:104
רגע לפני המשחק הקריטי מול פרטיזן ברבע גמר היורוליג ,  הצהובים דילגו מעל דורסמן ושחקניו .  הפועל ירושלים דרסה את רמת גן 71:107

