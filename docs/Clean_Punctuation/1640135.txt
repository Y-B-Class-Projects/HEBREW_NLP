החתולים הסמוראים
מכבי ת"א שלפה ציפורניים ,  השחקנים נלחמו על העונה שלהם ,  גרשון נלחם על שמו הטוב ,  אך על אף שהצהובים הצליחו להישאר בחיים עוד שבוע ,  לא בטוח שזה יספיק מול פילזן המתחזקת
היה רגע אחד ,  באזור הדקה ה-15 לערך ,  שסיפר את סיפור המשחק כולו .  סמוך לקו מחצית המגרש חטף פאבלו פריג'יוני כדור מדורון פרקינס ,  ורץ לליי-אפ קליל .  הוא כבר יישר את האצבעות והחליק את הכדור לכיוון הטבעת ,  אולם אז הגיח מאחוריו החתול הסמוראי סטפון לאזמה ,  שהתעופף באוויר ודפק בלוק גדול .  ריאל הוציאה את הכדור מהצד ,  ונתקעה על 24 שניות .
 מכבי תל אביב גברה אמש על ריאל מדריד לא משום שהיא קבוצת כדורסל טובה יותר .  היא ניצחה כי לא הייתה לה ברירה אחרת .  לא רק גורל העונה היה מונח על הכף מבחינתה .  העניין האמיתי של מכבי במשחק היה לא רק מקצועי ;  זה היה משחק מפתח עבור המותג .  מאז הניצחונות במדריד ובחצי גמר הפיינל פור מול סיינה בעונת 2007/8 ,  לא הצליחה מכבי לקחת משחק מאני-טיים ביורוליג .  מדובר בפרק זמן של כמעט שנתיים .  הרבה יותר מדי .
 ולא רק למועדון ,  אלא גם לאנשיו כבודדים סימל המשחק משהו גדול בהרבה מעוד 40 דקות של כדורסל :  פיני גרשון נראה בסיום כאילו הסירו מכתפיו משקולת של 50 קילו .  גרשון אוהב לשחק אותה אדיש ,  אבל את הבוקר הוא פותח עם סקירת אתרי האינטרנט החביבים עליו .  בחודשים האחרונים התפלץ מכמות ומעוצמת הביקורות .  בסיום המשחק אתמול הוא התהלך קורן ,  מחויך ,  כמעט זחוח . " אמרו שאנחנו לא מסוגלים לנצח משחק גדול ",  אמר . " אני רוצה לראות מה יכתבו עלינו מחר ". 
אז הנה זה קורה :  אין ספק שמגיעות לגרשון מחמאות על הנוק-אאוט הטקטי שהסב לאטורה מסינה .  הגנת המאץ'-אפ-זון שלו בלבלה את ההתקפה של ריאל ,  אף שזו מתיימרת להיות אחת הקבוצות האינטליגנטיות ביבשת .  מסינה קיבץ שחקנים עם איי-קיו כדורסל גבוה ,  כמו פריג'יוני ,  מרקו יאריץ' ,  חורחה גרבאחוסה ,  אנטה טומיץ' ונוביצה וליצ'קוביץ' ;  עם סגל שכולל בקושי אמריקאי וחצי ,  אמורה הייתה ריאל להיות הדרים-טים האירופאית .
 אלא שגם היא ,  אפילו היא ,  בלעה את הפיתיון  הצפיפות המכוונת ברחבה של מכבי  ושיגרה 24 כדורים מחוץ לקשת .  רק חמישה צללו פנימה ,  באחד מערבי הקליעה הגרועים שידעה העונה ,  אם לא הגרוע ביותר .  ברבע הראשון עוד עמדו האורחים על 3 מ-8 .  ב-30 הדקות הבאות פגעו ב-1 מ-16 .
 בצד השני ניצלה מכבי באופן מקסימלי את יתרונותיה  ( האתלטיים ,  בעיקר )  :  אלן אנדרסון ,  דורון פרקינס וצ'אק איידסון קיבלו בידוד ,  ועוד בידוד ,  ועוד אחד ,  שהסתיימו כמעט תמיד בנקודות או בעבירות  ( אנדרסון סחט 11 כאלה )  .  מכבי כמעט ולא טעתה  ( 10 איבודים בלבד )  ,  אף שברוב הדקות שיחקה עם הרכב של גאנרים  ( בלות'נטאל ,  פרקינס ,  אנדרסון )  .
 יחד עם ערב התקפי כמעט מושלם של דיאור פישר  ( 7 מ-8 מהשדה )  ,  התגברה מכבי על 28 אחוז מהשלוש בעזרת 72 אחוזים מדהימים מטווח שתי הנקודות .  ועדיין ,  למרות כל זאת וחרף אחוזי הקליעה האיומים של ריאל  ( 36.5 אחוז )  ,  הסיפור נגמר רק בחמש הפרש .
 לאחר הבאזר נבלעו המדרידאים בחדר ההלבשה ,  וכעבור חצי שעה קלה כבר היו על האוטובוסים בדרך הביתה .  מסינה ,  כמו יתר שחקניו ,  לא נראה מודאג מההפסד .  חשוב לזכור כי בזמן שמכבי נלחמה על חייה ,  הלכה למעשה ,  עבור ריאל היה מדובר במעין משחק בונוס :  ניצחון היה מקרב אותה מאוד לשלב הבא ,  אבל הפסד בהפרש נמוך העביר את ההכרעה למדריד . " ההפרש משמעותי מאוד ",  טען מסינה במסיבת העיתונאים .
 חניכו גרבאחוסה נשמע שליו עוד יותר . " זה לא כזה הפסד נורא ",  אמר לנו בסיום . " מכבי שיחקה בבית ,  עם כל הקהל שלה מאחוריה .  אפילו עם יום קליעה כזה גרוע היינו קרובים לנצח .  ידענו שיש למכבי שחקנים טובים ,  ונכון שהגענו לכאן כדי לצאת עם ניצחון ,  אבל לפעמים זה עובד ולפעמים לא .  יש עוד משחק במדריד ,  וננסה לנצח שם ביותר מחמש נקודות .  אני חושב שבבית כזה ,  חשוב מאוד לנצח את משחקי הבית .  לדעתי יהיה צמוד מאוד עד הסוף ". 
ניצחונה הביתי של אפס פילזן על סיינה שמר על הסטטוס-קוו .  כל הקבוצות מגינות עד כה על הבית .  בשבוע הבא ייערך מחזור המפתח :  ריאל יוצאת למשחק בסיינה ,  ומכבי מארחת את פילזן המתחזקת .  הלחץ הוא על הקבוצות המארחות .  הפסד ביתי יחסל ,  ככל הנראה ,  את סיכוייה של המפסידה  ( מכבי או סיינה )  .
 החדשות הרעות הן שהמשחק מול פילזן יהיה קשה לא פחות ,  ואולי יותר ,  מהמשחק האחרון :  בזמן שהספרדים הגיעו ארצה ללא האס הגדול שלהם ,  פליפה רייס ,  שאמור היה לפגוע במכבי בדיוק בנקודותיה הרגישות ,  תגיע ארצה פילזן עם קו פנים גבוה ורחב שכולל שמות כמו מאריו קאסון המוכשר  ( משחק שיא של 17 נקודות מול סיינה )  ,  דניאל סנטיאגו וקאיה פקר היעילים וארמל קוקו .
 עם השיפור ביכולתה של פילזן בתקופה האחרונה ,  הגיע גם התיאבון . " אנחנו נוסעים לתל אביב כדי לנצח ",  הבטיח המאמן ,  ארגין עתמאן ,  לאחר המשחק מול הטוסקנים .  קרב אחד רק נגמר ,  המלחמה הבאה כבר בדרך .
 רענן כץ ,  שנכח במשחק אמש ,  זכה לקבלת פנים צוננת משותפיו לשעבר .  כחלק מהסכם מכירת המניות שלו ,  דאג כץ לשריין ארבעה מנויים על הפרקט ,  בשורה הראשונה ,  מול ספסל האורחים .  שמעון מזרחי היה היחיד שניגש ולחץ יד .  דיוויד פדרמן ומשפחת רקנאטי התעלמו .
 לפני הפתיחה ,  כשהסתובב איש העסקים הישראלי-אמריקאי מחוץ למגרש ,  ניגשו אליו אוהדים רבים ,  ובפיהם רק בקשה אחת :  בחייאת ,  רענן ,  אל תצטרף להפועל ירושלים .  כץ חייך ולא השיב .  בשבוע הבא ייפגש עם דני קליין וראש עיריית ירושלים ,  ניר ברקת .  הוא יודע שאנשי מכבי בלחץ מהמפגש הזה . " שידאגו קצת ,  לא יקרה כלום ",  אמר .
 מעט לפני הפתיחה ,  כשבחדשות דווח כי ציון נתן עשוי להפוך לעד מדינה בפרשת פנאן ,  עשתה לה השמועה כנפיים בקרב הקהל הרב .  כץ סירב להגיב לעניין ,  אבל כן נזכר בסיפור מהקיץ האחרון .
" מוני התקשר אלי כמה פעמים במהלך הקיץ ,  ודיבר איתי על הצטרפות להפועל תל אביב ",  סיפר . " אמרתי לו שזה בכלל לא רלוונטי .  כשמכבי נסעה למשחקי הראווה בארה"ב ,  דיברתי עם שמעון  ( מזרחי )  .  פגשתי אותו בסוף המשחק מול הניקס .  אמרתי לו :  'שמעון ,  לטובת המועדון ,  אולי כדאי שמוני יחזור' .  שמעון ידע שבמבנה הבעלות הנוכחי ,  הוא מצוי בסוג של מלכוד .  הוא אמר לי :  'כשנחזור לארץ ,  אנסה להחזיר את מוני למכבי' .  אני יודע שהוא רצה את מוני במערכת ".  פחות מיממה לאחר מכן ,  פנאן כבר לא היה בין החיים .
 ואולי הכל היה שונה ,  אלמלא הנסיעה ההיא לאמריקה .
 ohad@walla.net.il

החתולים הסמוראים
מכבי ת"א שלפה ציפורניים ,  השחקנים נלחמו על העונה שלהם ,  גרשון נלחם על שמו הטוב ,  אך על אף שהצהובים הצליחו להישאר בחיים עוד שבוע ,  לא בטוח שזה יספיק מול פילזן המתחזקת

