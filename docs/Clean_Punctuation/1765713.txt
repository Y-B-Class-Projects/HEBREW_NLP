אין קץ למסכת האשליות הפלסטינית
לאחר יותר מארבעה עשורים עקרים של לחץ מיותר על ישראל ,  על האמריקאים לשנות את גישתם בצורה מהפכנית ולרכז את מאמציהם באלה שהמפתח לשלום הוא בידם :  הפלסטינים
השעיית הדרישה להמשך ההקפאה אינה מבשרת את סוף המהלכים קצרי הראות של הממשל האמריקאי .  גם החלופות להקפאה ימשיכו להרחיק את הערבים מהשיחות הישירות במקום לקרבם אליהן .  ובאופק לא נראה קץ למסכת האשליות הנמשכת זה ארבעה עשורים ויותר .  נס לא קרה לנו .
 הערבים - זהו עיקרו של מסע האשליות המקובע - רוצים במדינה בגבולות 1967 שתחיה בשלום לצד ישראל .  ישראל נושאת באחריות לכך שהשלום שהפלסטינים מייחלים לו טרם הושג .  המובילים העיקריים של מסע האשליות רב השנים ,  שגבה רבבות קורבנות ,  הם בעיקר ישראלים ,  שהדביקו את העולם באשלייתם המשיחית .  
ברק אובמה ,  אף שהיה אמור ללמוד משהו מסירוב הפלסטינים לשוב לשיחות ישירות גם לאחר עשרת חודשי ההקפאה שהוא היה שושבינה ,  ממשיך אף הוא לדבוק באשליה .  ייתכן כי שליחתו ,  הילרי קלינטון ,  תכריז כבר מחר מהי  " המחווה "  החלופית שישראל תתבקש - נכון יותר תיאלץ - לעשות לפלסטינים כדי שייאותו לרדת מעץ הסירוב .  
ב"פורום סבן ",  שבו תנאם קלינטון ,  יאהבו מן הסתם כל רמז שיאשים את ישראל בקיפאון .  שכן חלק ניכר ממשתתפיו ,  יהודים מישראל ומארצות הברית ,  שותפים לקונצפציה ,  שהמציאות הפריכה פעם אחר פעם ,  שהערבים כמהים לשלום בקווי 1967 והמפתח לשלום הוא בידי ישראל .  
קונצפציה מנופצת נוספת ,  שהתגלתה במערומיה התיאורטיים והמעשיים בימים אלה ,  היא הלינקג' שיצרו מובילי האשליות בין פתרון הבעיה הפלסטינית לבין השבת היציבות הפוליטית למזרח התיכון כולו .  לא הסרבנות הישראלית ,  אם כן ,  מסכנת את  " המדינות המתונות "  ומאיימת להסגירן לציפורני איראן ושאר כוחות קיצוניים .  תודות לוויקיליקס ברור היום יותר מאי פעם ,  עד כמה צדקו אותם ישראלים ששללו - אך לקולם לא היה כמעט הד במשחק התקשורתי הישראלי המכור - את הלינקג' הזה .  אך גם כאן ,  כשמדובר בקונצפציה דתית כמעט ,  אין סיכוי שישתנה דבר בתפישת האנשים שעיניהם טחו מלראות את האמת .  
לאחר יותר מארבעה עשורים עקרים של לחץ מיותר על ישראל ,  על האמריקאים לשנות את גישתם בצורה מהפכנית ולרכז את מאמציהם באלה שהמפתח לשלום הוא בידם :  הפלסטינים .  נכון ,  גישה הפוכה כזאת מנוגדת לדעת הישראלים שאוזנם של האמריקאים כרויה להם ,  אך יש לה מהלכים ברוב דעת הקהל הישראלית .  וחשוב יותר :  היא נכונה .  
עיקרה :  כצעד ראשון יש להביא את הערבים להכרה בישראל ,  בפומבי ובאופן מחייב ,  כמדינה יהודית וכבית הלאומי של העם היהודי ;  במסגרת הסכם שלום עליהם להכריז ,  על דעת כל פלגיהם ,  על קץ הסכסוך בין היהודים לפלסטינים ועל ויתור מוחלט על זכות השיבה .  
הסכמה ערבית מחייבת לשלושה יסודות אלה תשכנע ישראלים רבים ,  שהיום כלל אינם מאמינים ברצון הערבים בשלום ,  לשוב ולבחון את עמדתם .  כדי שהפלסטינים ייעתרו לאמריקאים דרוש שינוי גישה מהפכני גם בקרב  " מחנה השלום "  הישראלי .  כל עוד הפלסטינים יודעים שמחנה זה ,  שיש לו תהודה תקשורתית רבה בעולם ,  תומך בהם אוטומטית ,  הם ימשיכו לטפס על עץ הסירוב .  ריכוז הלחץ גם בפלסטינים יוכיח ,  שמטרת המחנה הזה היא אכן - מה שרוב הישראלים מפקפקים בו - שלום .
 
אין קץ למסכת האשליות הפלסטינית
לאחר יותר מארבעה עשורים עקרים של לחץ מיותר על ישראל ,  על האמריקאים לשנות את גישתם בצורה מהפכנית ולרכז את מאמציהם באלה שהמפתח לשלום הוא בידם :  הפלסטינים

