החייל קיבל שוחד במחסום - ונשלח למאסר
בית הדין הצבאי ביפו גזר 14 חודשי מאסר על חייל ,  שהוצב במסגרת המשטרה הצבאית במחסום חיזמא ,  וקיבל שוחד מעבריינים על מנת להעביר סחורה ללא בידוק לשטח ישראל
בית הדין הצבאי ביפו גזר היום  ( ראשון )  14 חודשי מאסר במסגרת עסקת טיעון ,  על חייל שהעביר כלי רכב במחסום חיזמא צפונית לירושלים אל תוך שטח ישראל ,  ובתמורה לקח שוחד בכ-20 הזדמנויות שונות .  
החייל ,  רב טוראי י' ,  שירת בגדוד המעברים של המשטרה הצבאית ובמסגרת זו שירת במחסום חיזמא צפונית לירושלים .  על פי כתב האישום המתוקן ,  בו הודה החייל ,  ניצלו גורמים פליליים את מצוקתו האישית של החייל ,  זאת לאחר שמשפחתו סבלה ממצב כלכלי קשה ,  ציידו אותו במכשיר פלאפון ,  ובתמורה ל-500 שקלים העביר החייל משאיות ובהם ביצים ללא כל בידוק משטחי יהודה ושומרון אל תוך שטחי ישראל .  
יש לציין כי מדובר בכלי רכב בעלי לוחית זיהוי צהובה ,  וכי בשום שלב לא העביר החייל פלסטינים ללא כל בידוק .  היום ,  בהכרעת הדין ,  הביע החייל צער על מעשיו ואמר כי ביצע אותם רק על רקע מצב כלכלי רעוע .
 בתחילה הואשם החייל בעבירות של קבלת דבר במרמה והפרת אמונים וכן בפגיעה בביטחון המדינה ,  אולם לבסוף הורשע רק ב-20 מעשי שוחד וכן בעבירה של חריגה מסמכות עד כדי סיכון חיים ובריאות והורד לדרגת טוראי . 
" הנאשם מעל באמון שניתן ופגע במאבק על ניקיון פועלם של חיילי צה"ל ",  אמרו בתביעה הצבאית , " הנאשם העדיף את האינטרס האישי בדמות קבלת שוחד על פני אינטרס הביטחון הלאומי ובכך המיט בושה על צה"ל ".  
עורכי דינו של החייל ,  אייל בסרגליק וחיים מכלוף בירכו על העונש הקל יחסית ,  זאת לאור העובדה כי החייל הורשע בעבירות חמורות . " אין ספק שההסדר שהוצג משקף את המצב הראייתי בתיק ",  אומר עו"ד בסרגליק , " החייל נוצל על ידי גורמים עבריינים בשל מצבה הכלכלי של המשפחה .  גם המאשימה מסכימה בפועל ,  שלא מדובר בעבירה ביטחונית ,  ואנו מקווים שהחייל יוכל לחזור ולשרת בסיום התקופה ". 

החייל קיבל שוחד במחסום - ונשלח למאסר
בית הדין הצבאי ביפו גזר 14 חודשי מאסר על חייל ,  שהוצב במסגרת המשטרה הצבאית במחסום חיזמא ,  וקיבל שוחד מעבריינים על מנת להעביר סחורה ללא בידוק לשטח ישראל

