חיים קשים לחוק התכנון והבנייה החדש
יותר מ-4,000 התנגדויות של אזרחים לחוק התכנון והבנייה החדש נשלחו לשרי הממשלה .  בין המתנגדים :  פורום חברי מועצות ברשויות המקומיות והשר להגנת הסביבה גלעד ארדן
יותר מ-4,000 התנגדויות של אזרחים לחוק התכנון והבנייה החדש נשלחו לשרי הממשלה ,  האמורים לדון בחוק היום .  בין המתנגדים נמצא גם השר להגנת הסביבה גלעד ארדן  ( ליכוד )  ,  הטוען כי החוק מעדיף את הפיתוח על הבקרה הסביבתית .  החברה להגנת הטבע ועמותת אדם טבע ודין אף פנו ליועץ המשפטי לממשלה בדרישה שלא לדון בחוק היום ,  משום שנגד הדיון עומדת עתירה של שני הגופים ;  לטענתם ,  הממשלה לא נתנה לציבור מספיק זמן ללמוד את החוק .  
איגוד מהנדסי הערים מזהיר כי בחוק קיימות הוראות מסובכות ,  שמכבידות על הטיפול בתוכניות בנייה .  בפורום חברי המועצות המקומיות מתלוננים נגד הליך קידום הרפורמה ,  שנעשה לדבריהם בדרכים לא שקופות .  
לפני פחות מחודש נחשף לראשונה הנוסח החדש של חוק התכנון והבנייה ,  שהדהים את הענף .  עם חשיפת החוק התברר שלא מדובר ברפורמה של מרפסות ,  לא בתיקונים לחיזוק מעמדן של הוועדות המקומיות לתכנון ובנייה ,  ואף לא בהוזלת מחירי הדירות - יעדים שעליהם הצהירו נציגי הממשלה פעם אחר פעם - אלא בחוק חדש בן 240 עמודים וכ-590 סעיפים ,  שאמור להחליף את כל המערכת החוקית הקיימת ,  הכוללת את החוק ואת ההלכות הפסוקות .  מדובר בשינוי דרמטי ,  במיוחד בשל העובדה שראש הממשלה בנימין נתניהו ואנשי משרד הפנים הציגו עד אז את מטרות החוק בעיקר בסיסמאות .  עם חשיפת לשון החוק התברר כי מתחת לפני השטח תוכננה מהפכה אמיתית בתחום .  
יומיים לאחר פרסום תזכיר החוק התקיים כנס בנושא ,  בהשתתפות בכירים מהשלטון המקומי ואנשי מקצוע ,  שהודו כי אינם בקיאים בלשון החוק ואינם יכולים לחוות עליו דעה מגובשת .  עד כה לא התקיים דיון ציבורי על החוק ועל החידושים המובאים בו ,  ואף אחד מהגופים בתחום לא הספיק ללמוד אותו ולהגיע למסקנה מלומדת לגביו .  עם זאת ,  כמה גופים - ובראשם המטה לתכנון אחראי ,  שמקבץ קואליציה של גופים ירוקים וחברתיים - עיינו בסעיפים רבים בחוק והגיעו למסקנות מטרידות .
 הבעיה הראשונה העקרונית בחוק החדש היא עצם קיומו .  ענף התכנון והבנייה בישראל מתבסס על רצף חוקים שהחל עוד בפקודות המנדטוריות ,  ונמשך בחוק התכנון והבנייה הקיים .  הכנסת חוק חלופי ,  שבמקרים מסוימים עקרונותיו עומדים בסתירה לחוק הקודם ,  היא בעייתית ;  ניסיון העבר מלמד כי המערכת התקשתה לעכל תיקונים גדולים בחוק התכנון והבנייה ,  ולכן הטמעת חוק חדש בסדר גודל כזה עלולה להיגרר במשך שנים רבות .  
בעיה נוספת נעוצה בשאלה אם החוק עומד ביעד המוצהר שלו - לחזק את כוחן של הוועדות המקומיות לתכנון ולבנייה ולהקטין את הביורוקרטיה .  ראש עיריית תל אביב ,  רון חולדאי ,  הצביע על כך שסעיפים רבים מדי בחוק החדש כוללים את המשפט  " בסמכות שר הפנים ".  במלים אחרות ,  החוק דווקא מחזק את מעמדו של משרד הפנים .  
במטה לתכנון אחראי הצביעו על תוספת של כמעט 20 ועדות חדשות לתכנון ולבנייה שלנציגי הממשלה יהיה רוב בהן ,  כעל עדות נוספת לכך שהחוק יכביד את הביורוקרטיה ויחזק את הממשלה - ולא את הרשויות המקומיות .  למרבה הפלא ,  בהתאחדות הקבלנים נוטים להסכים עם הירוקים על כך שהחוק יגביר את הביורוקרטיה .  מנכ"ל התאחדות הקבלנים ,  יוסי גורדון ,  טען כי לא זו בלבד שהחוק החדש גרוע מהחוק הקיים ,  אלא שהוא לא יתרום מאומה להורדת מחירי הדירות .  
גם מעמדן של זכויות הקניין של בעלי נדל"ן נתון בסימן שאלה כבד .  החוק החדש מצמצם את אפשרותם של בעלי נדל"ן לתבוע פיצויים בגין תוכניות פוגעות ,  ומנגד מאפשר למדינה להפקיע קרקעות ביתר קלות מכפי שהיה בחוק הישן .  
פורום חברי מועצות הערים ,  בראשות מרדכי וירשובסקי וסגנית ראש עיריית תל אביב מיטל להבי ,  שלח אתמול מכתב לראש הממשלה ,  שבו נטען כי  " הרצון לאשר מהר את הצעת החוק ולהעביר את הרפורמה בא על חשבון שיתוף הגורמים המקצועיים הרלוונטיים והציבור בכללותו ,  אשר אין סיפק בידם ללמוד את הצעת החוק באופן ראוי ולהגיב עליה עניינית ".  לטענת הפורום ,  החוק מקצץ בסמכויות החברים בו ,  והופך את הוועדה המקומית לתכנון ולבנייה לזרוע מבצעת של ראש הרשות .
 אחד הגופים המקצועיים ביותר בתחום הוא איגוד מהנדסי הערים בישראל ,  שהעביר אתמול את התייחסותו לחוק ליועץ המשפטי של משרד הפנים .  האיגוד אמנם רואה בחיוב את חזון הממשלה בחוק ,  אך סבור כי קיים פער בין החזון והמטרות ,  כפי שנוסחו על ידי הממשלה ,  לבין האופן שבו נוסח החוק .  כך למשל ,  גורסים מהנדסי הערים כי בניגוד לעיקרון של  " תוכנית אחת - ועדה אחת ",  קיימות בחוק הוראות מסובכות שמכבידות על הטיפול בתוכניות .  יתרה מכך ,  גם מהנדסי הערים סבורים כי החוק מקנה למשרד הפנים סמכויות מפליגות .  
עוד טוענים המהנדסים ,  כי  " מהצעת החוק בולט החשש של מנסחיו מהעברת סמכויות ואחריות לוועדות המקומיות .  האיגוד אינו חולק על עצם הצורך בקיום מערכות בקרה ופיקוח על עבודות הוועדות המקומיות ,  אולם ההסדרים המוצעים בחוק עלולים לגרום לשיתוק פעולת הוועדות ". 

חיים קשים לחוק התכנון והבנייה החדש
יותר מ-4,000 התנגדויות של אזרחים לחוק התכנון והבנייה החדש נשלחו לשרי הממשלה .  בין המתנגדים :  פורום חברי מועצות ברשויות המקומיות והשר להגנת הסביבה גלעד ארדן

