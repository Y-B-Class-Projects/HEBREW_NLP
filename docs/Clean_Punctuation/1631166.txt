2009 בפרסום :  הריכוזיות עלתה ועוגת הפרסום קטנה
על פי נתוני יפעת בקרת פרסום ,  אדלר-חומסקי צמח ב-15% וצימצם את הפער ממקאן ,  ששומר זה עשור על המקום הראשון ;  4 משרדים מחזיקים בחצי מעוגת הפרסום ;  משרדים שנחלשו :  ראובני-פרידן ,  זרמון גולדמן ,  יורו ,  פוגל וענבר-מרחב-שקד
הריכוזיות בענף הפרסום התעצמה בשנת 2009 וארבעה משרדי הפרסום הגדולים מחזיקים בחצי מעוגת הפרסום .  מנתוני יפעת בקרת פרסום עולה כי מקאן אריקסון ,  אדלר-חומסקי ,  באומן-בר ושלמור-אבנון-עמיחי מנהלים תקציבי פרסום בהיקף של 1.51 מיליארד שקלים ,  גידול של 3% ביחס לשנה קודמת ,  זאת למרות שעוגת הפרסום עצמה התכווצה השנה ב-4% .
 בפועל ,  כוחם של אותם ארבעה משרדי פרסום אף גדול הרבה יותר ,  משום שפרט למדיה שהם רוכשים עבור לקוחותיהם ,  כולם רוכשים שטחי פרסום וזמן אוויר לפרסום גם עבור מפרסמים אחרים ,  לקוחות של משרדי פרסום קטנים יותר .
 ששת משרדי הפרסום הגדולים ,  שכוללים גם גיתם ואת יהושע ,  מנהלים יחד 65% מעוגת הפרסום .  מדובר בענף ריכוזי במיוחד בו הכוח נמצא בידי קבוצה קטנה מאד של סוחרי מדיה ,  כך שכוחם מול אמצעי המדיה גדול במיוחד .
 כמו בשנים האחרונות ,  גם השנה משרד הפרסום מקאן אריקסון הוא הגדול בישראל ,  עם מחזור של 481 מיליון שקל ,  נתונים שאינם כוללים את רכש המדיה של המשרד עבור משרדים אחרים בהם גליקמן-נטלר-סמסונוב ,  ענבר מרחב שקד ,  ועוד .  על פי נתוני יפעת ,  מקאן שצמח ב-2009 ב-2% ,  שומר על המקום הראשון על פני יותר מעשור .
 על לקוחות מקאן שהגדילו בשנה החולפת את פעילות הפרסום שלהם ניתן למנות את המשביר לצרכן ,  שהיקף ההשקעה שלו בפרסום - בעיקר בעיתונות - גדל ב-9% ;  יוניליוור ותנובה ,  שתקציב הפרסום שלה גדל השנה משמעותית וחלק גדול ממנו עבר לידיו של מקאן .  מאידך יבואנית הרכב מאיר הקטינה את תקציבי הפרסום שלה השנה ,  וכך גם חוגלה-קימברלי ואל-על - ששלושתם תקציבי עוגן במשרד .
 
אדלר-חומסקי ,  המדורג שני בדירוגי יפעת ,  הציג השנה צמיחה משמעותית של 15% עם פעילות שנתית בהיקף 413 מיליון שקל .  ב-2008 עמד הפער בין מקאן לאדלר בדירוגי יפעת על 25% ,  והשנה הצטמצם הפער ל-15% .  אדלר חומסקי עמד במקום השישי בדירוג שנת 2000 ,  והפך תוך עשור למשרד השני בגודלו .  
 צמיחתו של אדלר-חומסקי בשנה החולפת נרשמה נוכח זינוק של 29% בתקציב יבואנית המזגנים טורנדו ,  שעלה ל-24 מיליון שקל .  בשנה הבאה ייהנה משרד שלמור-אבנון-עמיחי מהיקפי פרסום אלו ,  שכן התקציב של טורנדו עבר לידיהם .  במקומו קיבל אדלר-חומסקי את תקציב מזגני אלקטרה ,  שעמד ב-2009 על 21 מיליון שקל ,  היקף דומה לזה שאיבדו בזירת המזגנים .
 אדלר-חומסקי צמח גם בזכות פלאפון ,  שהפכה אותו השנה למשרד הפרסום העיקרי שלה ,  שהוביל עבורה את מהלך השקת הרשת החברה של החברה .  גם בזק הגדילו תקציבי הפרסום שבידי אדלר-חומסקי ,  גידול של 28% בשל השקת רשת ה-NGN החדשה .  בנק הפועלים ומפעל הפיס הפכו גם הם את אדלר-חומסקי למשרד הפרסום העיקרי שלהם והגדילו את תקציבי הפרסום שבידיו .
 תמי-4 ,  שנמכר השנה לשטראוס הגדיל את ההוצאה שלו על פרסום ביותר מ-60% .  כעת נותר לראות האם גם ב-2010 ,  לאחר שעבר לניהולה של שטראוס ,  יישאר המותג תמי-4  ( או בשמו החדש - שטראוס מים )  שניהל פרסום בהיקף של כמעט 30 מיליון שקל ,  בידי המשרד או שיעבור לאחד משני המשרדים של קבוצת שטראוס .  
 
 שני משרדי פרסום עשו קפיצת מדרגה בולטת ב-2009 :  יהושע TBWA וגליקמן נטלר-סמסונוב .  יהושע סיים שנה נוספת של צמיחה ,  עם גידול של 5% בהיקף הפעילות שלו ל-165 מיליון שקל .  את שנת 2000 סיים המשרד במקום ה-12 בדירוג ,  ואילו את 2009 הוא סיים כבר במקום השישי ,  כשהוא מחליף את ראובני-פרידן שמדורג במקום זה בשנים האחרונות .
 גליקמן-נטלר-סמסונוב גדלו בכ-7% ל-129 מיליון שקל ,  וטיפסו מהמקום התשיעי אל המקום השביעי ,  אותו הם חולקים עם ראובני פרידן .  זאת ,  לאחר שבתחילת העשור היה גליקמן במקום ה-15 בדירוג .
 חמישה משרדי פרסום סיימו את 2009 בירידה משמעותית בהיקפי הפרסום שלהם :  הבולט שבהם הוא ראובני-פרידן ,  שהשנה מפנה את המקום השישי ליהושע ,  בפער משמעותי ,  ומתמקם במקום השביעי בדירוג יחד עם גליקמן-נטלר-סמסונוב .  ראובני סיים את השנה עם ירידה של 13% בנפח הפעילות ל-129 מיליון שקל .
 משרד זרמון-גולדמן סיים את 2009 עם ירידה של 24% בפעילות ,  בין היתר בשל עזיבת אלקטרה את המשרד וקיטון של כ-60% מתקציב הפרסום של פוקס ,  לקוח עוגן של המשרד .  המשרד מסיים את השנה בקום ה-11 בדירוג ,  ולמרות הירידה ,  מדובר בעלייה משמעותית מתחילת העשור ,  אז דורג במקום ה-26 .
 שלושה משרדים נוספים שחוו ירידות קשות השנה הם יורו ת"א - שספג ירידה בתקציב הפרסום של קרמה  ( סנו )  וקליה אל אקנומיקה והפסקת פרסום של כלל פיננסים בתחום הקרנות .  פוגל אוגלבי ממשיך בירידות בתקציבי הפרסום ,  והשנה התמודד עם עזיבת המשביר לצרכן ,  וקיטון בתקציב הפרסום של פולקסווגן ,  אוראל B ומוטורולה .  משרד ענבר מרחב שקד ספג קיטון בתקציב הפרסום של ניסאן ,  אוויס ,  קרוקר ועוד .
  


2009 בפרסום :  הריכוזיות עלתה ועוגת הפרסום קטנה
על פי נתוני יפעת בקרת פרסום ,  אדלר-חומסקי צמח ב-15% וצימצם את הפער ממקאן ,  ששומר זה עשור על המקום הראשון ;  4 משרדים מחזיקים בחצי מעוגת הפרסום ;  משרדים שנחלשו :  ראובני-פרידן ,  זרמון גולדמן ,  יורו ,  פוגל וענבר-מרחב-שקד

