ואיפה יטוס רקסי ?  
" ברברים בשער ",  המתאר את סיפור ההשתלטות על RJR נאביסקו ,  מציג את פניהם המושחתים של התאגידים האמריקאיים :  נטילת חובות מופרזים ,  מאבקי שליטה המבוססים על אגו ומנכ"לים שמבטיחים לדאוג לעובדים וללקוחות - אבל חושבים רק על הכיס של עצמם
 >  >  באחת הסצינות הראשונות של הסרט  " ברברים בשער "  משוחחים בטלפון מנכ"ל rjr נאביסקו ,  רוס ג'ונסון ,  ואחד ממנהלי החטיבות בחברה .  השיחה מתנהלת כשהשניים נמצאים במטוסי הסילון הפרטיים שלהם שטסים במבנה ,  זה לצד זה ,  לאתר נופש בפאלם ספרינגס .  ג'ונסון  ( השחקן ג'יימס גארנר )  מתרעם על כתבה ב"ביזנסוויק ",  שמסבירה כי מחיר המניה הנמוך של נאביסקו נובע מניהול בזבזני וחשבון הוצאות ראוותני ומנופח של מנהלי החברה . " טיפים בשטרות של 50 דולר ?  כבר שנים שאני לא נותן טיפים כאלה ",  הוא אומר .  בסיומה של השיחה מנסה אשתו  ( היפה והבלונדינית ,  כמובן )  של ג'ונסון לשכך את כעסו .  היא מלטפת אותו בחיבה ומנסה לפלרטט אתו . " תיזהרי ,  אנחנו לא יכולים לעשות את זה לפני  " די-או-ג'י ",  הוא אומר לה ,  ורומז לכלב הרועה הגרמני ששרוע על המושב שלידם .  כן ,  קשים חייו של מנכ"ל חברת ענק בוול סטריט .  הוא צריך לתמרן כל העת בין כתבות מגזין שמנאצות אותו לבין מסיבות קוקטייל ,  נשפים ,  אירועים נוצצים ,  מגרשי גולף וטיסות ברחבי היבשת על חשבון בעלי המניות שלו .  מזל שלפחות לכלב יש תנאים .  לאחר שהכלב סבל באחת הטיסות מעלה אותו ג'ונסון לטיסה חזרה לפלורידה ,  ומורה לפקחים לתת אישור המראה לנוסע בשם  " ג'י שפרד ".   " עזוב את המחיר של המניה ",  אומר לו סגן הנשיא . " חכה שהפרמייר תגיע לשוק ".  פרמייר היא סיגריה חדשנית ללא עשן שג'ונסון תולה בה תקוות רבות .  למרבה הצער ,  לאחר שהושקעו בה 350 מיליון דולר היא מתבררת כפלופ גדול . " האנשים שניסו אותה אומרים שיש לה טעם של צואה ",  מסביר לג'ונסון אחד ממנהלי הפיתוח בפרויקט . " אבל אנחנו עדיין עובדים עליה ".  מתנה מהדוד סם ואולם רוס כבר נע הלאה .  באחד ממגרשי הגולף הוא מתוודע לאפשרות להשתלט על החברה באמצעות מנופי אשראי ולגרוף בדרך הון עצום לכיסו .  לשם כך הוא נפגש עם הנרי קראביס  ( ג'ונתן פרייס )  .  קראביס ,  שותף בקרן ההשקעות הפרטית kkr ,  מסביר לג'ונסון את רזי ההשתלטות .  הוא מבהיר לו שלשם כך תצטרך החברה להנפיק חוב גדול באג"ח .  החוב מיועד לתשלום דיווידנד למשתלטים ,  כדי שיוכלו להחזיר את החוב שייטלו בעצמם לצורך ההשתלטות .  היי ,  למה זה מצלצל לנו כל כך מוכר ?  אולי בגלל פרטנר ?  בזק ?  hot ?  מישהו ?   " מעולם לא הייתי חסיד גדול של חוב ",  אומר ג'ונסון לקראביס . " חוב יכול להיות נכס חשוב ",  עונה קראביס . " הוא מהדק את ההוצאות של החברה ".   " כן ,  חוב יכול לחולל נפלאות גם לשרירי הישבן ",  עונה ג'ונסון במרירות .  אבל רעיון ההשתלטות והכסף הגדול שיגרוף קוסם לו .  הוא מאוכזב מכך שהמניה משייטת סביב 40 דולר בלבד גם לאחר פסיקה משפטית שניתנה לטובת חברות הטבק והסיגריות - ומחליט לבצע את התוכנית .  אבל לא עם קראביס ,  אלוף ההשתלטויות הממונפות של אותה עת .  ג'ונסון מעדיף דווקא ידידים ושותפים מהעבר מחברת שירסון ליהמן ,  שנשלטה אז על ידי אמריקן אקספרס .  הוא סולד מאישיותו של קראביס וסבור שהידידים משירסון ליהמן יתנו לו לנהל את החברה כרצונו - כולל כל טובות ההנאה שנגזרות מכך .  והחוב ?  בשנה שבה היתה אמורה להתבצע ההשתלטות ,  1988 ,  גיוס חוב היה אחת המשימות היותר פשוטות בוול סטריט .  הסיבה לכך פשוטה :  פגם בחוקי המס האמריקאיים איפשר למשתלטים להחליף חלק ניכר מההון של החברה בחוב ,  ועל ידי כך לחסוך מס של מאות מיליוני דולרים בשנה .  הדוד סם סייע בלא יודעין למגיפת ההשתלטויות הממונפות .  מלחמה על המוניטין ג'ונסון וליהמן מגישים לדירקטוריון הצעה לרכישת rjr נאביסקו תמורת 75 דולר למניה ,  המשקפת תמורה של כ-17 מיליארד דולר .  קראביס זועם .  הוא יודע שלשירסון אין ניסיון רב בהשתלטויות ממונפות והוא כועס על ג'ונסון שגנב ממנו את רעיון ההשתלטות ומנסה לבצע אותו עם בנק השקעות אחר .  ניסיונות הגישור בין הצדדים נקלעים למבוי סתום וקראביס מגיש לנביסקו הצעה מתחרה ב-90 דולר למניה . " אני לא יכול לשבת על הספסל ולראות אותם משחקים במשחק שלי עם הכללים שלהם ",  הוא אומר לאשתו . " אני לא נלחם רק על החברה .  אני נלחם על המוניטין שלי ".  ג'ונסון חושש מהשתלטות של קראביס .  הוא יודע שמאבק השליטה ייאלץ אותו לקצץ בהוצאות ההנהלה בלא רחם . " ומה יהיה עם המטוסים שלנו ?  ומגרשי הגולף ?  נצטרך למכור את כולם ?  "  הוא תוהה .  באחד הימים מופתע ג'ונסון למצוא בעיתון את מתווה תוכנית ההשתלטות שלו על נאביסקו .  בכתבה נאמר שהמניות שהוא עתיד לקנות  ( בחוב כמובן )  יסייעו לו לשלשל לכיסו קרוב ל-2.5 מיליארד דולר .  בדירקטוריון של נאביסקו לא אוהבים את הרעיון ומחפשים פתרון .  מלחמת המחירים נמשכת כשקראביס מעלה את הצעתו ל-109 דולר למניה ואילו ג'ונסון ושירסון מעלים את הצעתם ל-112 דולר .  בסופו של דבר הדירקטוריון מאמץ את הצעתו של קראביס .  מצנח זהב של 53 מיליון דולר ההשתלטות על נאביסקו ,  שבוצעה בשלהי 1988 בהיקף של כ-24 מיליארד דולר ,  נחשבה לגדולה ביותר באותו הזמן .  היא היתה הסמל לשיגעון ההשתלטויות הממונפות שגרם לחברות ליטול חוב גבוה ולפעול ברמת סיכון גבוהה יותר .  תרבות לקיחת החוב נמשכה גם בשנות ה-90 ובעשור שבא אחריהן .  את מה שעשה החוב המופרז לחברות האמריקאיות ראינו במשבר של 2008 ,  עם קריסתן של חברות ענק כמו ג'נרל מוטורס ,  קרייזלר וחברות רבות מהמגזר הפיננסי .  הסרט  " ברברים בשער "  מתאר היטב כיצד חודרת השחיתות לארה"ב התאגידית .  מנהלי החברות הגדולות חושבים בעיקר על עצמם ועל כיסם .  הם מדברים גבוהה גבוהה על טובת החברה והעובדים ,  אבל כשג'ונסון מתכנן את ההשתלטות שלו הוא יודע שאלפים רבים ימצאו את עצמם בלי עבודה בעקבות המהלך שלו .  ולא ,  הוא לא מתכוון לרגע לקצץ את המטוס הפרטי שלו .  ובכל זאת ,  זה לא מרתיע אותו ולא מרפה את ידיו .  הוא יודע שאם לא הוא יעשה זאת ,  יעשו זאת כרישים אחרים בלעדיו .  קראביס למשל .  בשנים שלאחר ההשתלטות הצליחה rjr להפחית ב-40% את הוצאות ההנהלה ולשפר את רווחיה בעקבות גלי פיטורים שביצעה .  אבל החוב הגדול המשיך להעיק עליה .  בסופו של דבר החברה פוצלה ב-1999 כחלק מהמאבקים המשפטיים בחברות הטבק .  חטיבת המזון נאביסקו שייכת כיום לתאגיד המזון קראפט .  ג'ונסון נבעט החוצה מנאביסקו בסופו של מהלך ההשתלטות ,  אבל לא צריך לדאוג לו :  הוא קיבל מצנח זהב בשווי של 53 מיליון דולר .  למרבה הצער ,  בנסיעותיו הבאות הוא כבר יצטרך להסתפק בטיסות מסחריות רגילות  ( במחלקה הראשונה כמובן )  ,  וכלב הזאב המסכן יצטרך להסתפק מעתה בכלוב צר מידות בתא המטען .
 
ואיפה יטוס רקסי ?  
" ברברים בשער ",  המתאר את סיפור ההשתלטות על RJR נאביסקו ,  מציג את פניהם המושחתים של התאגידים האמריקאיים :  נטילת חובות מופרזים ,  מאבקי שליטה המבוססים על אגו ומנכ"לים שמבטיחים לדאוג לעובדים וללקוחות - אבל חושבים רק על הכיס של עצמם

