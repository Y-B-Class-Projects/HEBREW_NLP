 " התנהלות צה"ל מריחה כמו כסת"ח "
 אף שתחקיר חה"א בעניין מותו של עלא אגברייה הסתיים כבר לפני כחצי שנה ,  הפרקליט הצבאי הראשי לא מגיש את מסקנותיו ,  ומונע מהמשפחה לדעת מי אשם בכך שבנה נפל אל מותו במהלך חילוץ של יחידת 669
לפני שנה בדיוק הזדעזעה המדינה מצילומי נפילתו של עלא אגבריה ממסוק חילוץ של יחידת 669 לאחר שנקלע לשדה מוקשים בעמק בית שאן .  אלא שמבדיקת וואלה !  חדשות עולה כי למרות שהתחקיר של חיל האוויר כבר הוגש למפקד חיל האוויר והועבר לידי הפרקליטות הצבאית לפני קרוב לחצי שנה ,  הפרקליט הצבאי הראשי איננו ממהר להגיש את המלצותיו ועל אף הזמן הרב שעבר ,  משפחתו של אגברייה טרם קיבלה לידיה את הדו"ח הסופי שאמור לכלול גם צעדים מעשיים כנגד האחראים למותו .  
במרץ 2009 נכנס אגברייה בן ה-24 בשוגג לשדה מוקשים בעמק בית שאן ועלה על מוקש .  מתחקיר הביניים עלה ,  בין היתר ,  כי המחלץ של יחידת 669 שהורד אל אגברייה ממסוק כלל לא קשר אותו אל הריתמה ,  מה שהוביל לנפילתו של אגברייה מפתח המסוק והוא צלל את מותו הטרגי מגובה של כ-50 מטרים .
 דו"ח הביניים הקשה הוצג למשפחה באפריל 2009 ,  אולם מאז ,  על אף שהתחקיר המלא הסתיים ואף הוצג למפקד חיל האוויר ,  הוא נמצא על שולחנו של הפרקליט הצבאי הראשי האלוף אביחי מנדלבליט ,  מזה כחצי שנה .  מנדלבליט אינו ממהר להגיש את המלצותיו ,  מה שמונע את פרסום הדו"ח הסופי שצפוי להציג כשלים חמורים בפעילות יחידת החילוץ 669 במהלך האירוע .  
במשפחתו של אגבריה ,  מהכפר מושרייפה שבוואדי ערה ,  מציינים כי בעת הצגת דו"ח הביניים ,  הובטח להם כי הדו"ח הסופי יוצג בפניהם  " בתוך מספר שבועות ",  אולם עדיין נמצא תחת עיונו של האלוף מנדלבליט .  השתיקה של צה"ל בעניין התחקיר הסופי אף הביאה לכך שהמשפחה פנתה למבקר המדינה מיכה לינדנשטראוס ,  בבקשה שיבדוק את התנהלות צה"ל וחיל האוויר בפרשה במה שהם הגדירו כ"התחמקות בלתי נסבלת "  מצד צה"ל וחיל האוויר . 
" צה"ל מתנהג בצורה מוזרה מאוד ,  תמהונית וכל ההתנהלות מריחה כמו כסת"ח ",  כך אומר נציגה של המשפחה עו"ד דוד מנע , " למרות זאת ,  אנחנו ניאבק עד הסוף שהצבא יחשוף את הדו"ח שחור על גבי לבן .  מה שמדהים כאן זה שלמרות שנעשתה פנייה למבקר המדינה ולמרות שהודענו להם שנגיש עתירה לבג"ץ ,  אף אחד לא ממהר להציג את מסקנותיו ואת הדו"ח הסופי שיחשוף את ההתנהלות החמורה בפרשה .  אני בספק אם כך הייתה ההתנהלות אם היה מדובר במשפחה יהודית .  הצבא ישלם ביוקר אם הם ימשיכו להסתיר את הדו"ח הסופי ". 
מדובר צה"ל נמסר בתגובה : " בעקבות התאונה המצערת ,  בוצע תחקיר מקיף לבירור נסיבות התאונה .  לאחר סיכומו הועבר חומר התחקיר לבחינת הפרקליטות הצבאית הראשית ,  ונבחן על ידה לעומקו .  לאחר סיום בחינת החומר ,  על הסוגיות המורכבות המתעוררות במסגרתו ,  וקבלת ההחלטות בדבר הטיפול המשפטי יעודכנו הגורמים הרלוונטיים בכך .  צה"ל משתתף בצערה של המשפחה ". 
ח"כ עפו אגבריה  ( חד"ש )  דרש מהפרקליטות הצבאית לפרסם את מסקנותיה בפרשה בעקבות הפרסום היום בוואלה !  חדשות . " ידוע לנו שכשמדובר באזרח ערבי ,  הצבא לא ממהר להסיק את המסקנות כפי שצריך ",  אמר ח"כ אגבריה , " רק לשם השוואה אפשר להביא את הדוגמא מהמקרה הקשה של הילד שנפצע בהתפוצצות מוקש ברמת הגולן .  שם ראינו שההתנהלות של צה"ל היא אחרת לגמרי .  חבל שהפוליטיקה ואפליית המגזר הערבי נכנסו גם לצבא בטיפול במקרים שאמורים להיות מקצועיים גרידא .  אני מוחה על כך שהפרקליטות הצבאית לא מוצאת לנכון להביא את העניין לסיכומו וצר לי שהאפליה היא זו שנותנת את הטון ".  ח"כ אגבריה אמר כי הוא מתכוון להגיש שאילתא לשר הביטחון בדרישה שיורה לפרקליט הצבאי הראשי לפרסם את הדו"ח הסופי .
  *  לפניות לכתבנו הצבאי יהושע בריינר :  joshjosh@walla.com 

" התנהלות צה"ל מריחה כמו כסת"ח "
 אף שתחקיר חה"א בעניין מותו של עלא אגברייה הסתיים כבר לפני כחצי שנה ,  הפרקליט הצבאי הראשי לא מגיש את מסקנותיו ,  ומונע מהמשפחה לדעת מי אשם בכך שבנה נפל אל מותו במהלך חילוץ של יחידת 669

