ח"כ מיכאל בן ארי הגיש תביעת דיבה נגד שדולת הנשים - על חשבון הציבור 
בן ארי הגיש השבוע תביעה בסך 250 אלף שקל נגד השדולה ,  שקראה לפתוח בחקירה נגדו .  התביעה מומנה מתקציב הקשר עם הציבור
 >  >  לפני יומיים הגיש ח"כ מיכאל בן ארי  ( האיחוד הלאומי )  כתב תביעה לבית משפט השלום בירושלים ,  שבו האשים את שדולת הנשים בהוצאת דיבה ודרש פיצוי של רבע מיליון שקל .  משיחה עם איתמר בן גביר ,  דוברו של הח"כ ,  עולה כי בן ארי מממן את תביעתו מתקציב הקשר עם הציבור .  מדובר בתקציב שנתי של 49 אלף שקל לח"כ ,  המיועד  " לכיסוי הוצאות הכרוכות במילוי תפקידו והוצאות לשם שמירה על קשר עם הציבור ".  תחילת הסיפור בדצמבר ,  אז נערך דיון בכנסת על תיקון חוק עבודת נשים .  התיקון ,  שיזמו חברות הכנסת דליה איציק וציפי חוטובלי ,  כלל הצעה להארכת חופשת הלידה מ-14 שבועות ל-26 .  ח"כ בן ארי התנגד נחרצות ואמר : " בפעם הבאה שתבוא אלי אשה ויבוא אלי גבר ,  אני מעדיף את חודש המילואים שלו ,  שאני יודע להתמודד עם זה ,  על פני החצי שנה שלה ,  שהמערכת קורסת בה או שאני מוצא מחליף טוב ממנה ".  לדבריו ,  הוא לא אמר את הדברים בשמו אלא הציג מצב היפותטי .  חברות שדולת הנשים יצאו בחריפות כנגד דבריו של הח"כ ,  וקראו ליועץ המשפטי לפתוח בחקירה בחשד להסתה ולאפליה נגד נשים .  ח"כ בן ארי לא נשאר חייב :  במכתב ששלח לשדולה שלושה ימים לאחר הדיון ,  על נייר המכתבים של הכנסת ,  דרש כי השדולה תפרסם מודעות התנצלות גדולות ואף תפצה אותו כספית - אחרת ,  הודיע הח"כ , " אאלץ לנקוט נגדכן בצעדים משפטיים ".  נשות השדולה הודיעו כי אין בדעתן להיענות לדרישות ,  ובן ארי מימש את איומו - על חשבון הציבור .  תקציב הקשר עם הציבור מחולל בכל שנה מהומה גדולה ,  כאשר במארס מתפרסם פירוט ההוצאות של חברי הכנסת ,  ומתברר שהם משתמשים בו לצורך קניית מוצרים שאין כל קשר בינם לבין שמירה על קשר עם הציבור .  סעיף 2 של החוק מ-2001 קובע כי התקציב יכלול גם  " אגרת בית משפט ושכר טרחת עורך דין בהליכים משפטיים בנושאים ציבוריים הקשורים למילוי תפקידו של חבר הכנסת ".  כלומר ,  ח"כ המוצא עצמו נפגע מדברים שנאמרו עליו ,  יכול לנצל את תקציב הקשר עם הציבור כדי לתבוע .  האם תביעת דיבה אישית ,  שבמקרה שתצלח תשלשל לכיסו הפרטי של חבר הכנסת רבע מיליון שקל ,  היא עניין שהציבור צריך לשלם בעבורו ?  ח"כ בן ארי בטוח שכן .  מתברר שגם בכנסת חושבים כך :  הוא הגיש בקשה לתשלום אגרת בית משפט ,  והבקשה אושרה .  משדולת הנשים נמסר בתגובה : " לא ניכנע לניסיונות להשתיק את קולן של הנשים העובדות בישראל .  במקום להתמודד עם הביקורת הציבורית שהושמעה נגדו ,  הוא פועל בדרכים כוחניות ". 

ח"כ מיכאל בן ארי הגיש תביעת דיבה נגד שדולת הנשים - על חשבון הציבור 
בן ארי הגיש השבוע תביעה בסך 250 אלף שקל נגד השדולה ,  שקראה לפתוח בחקירה נגדו .  התביעה מומנה מתקציב הקשר עם הציבור

