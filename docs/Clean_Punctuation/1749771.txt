שגרירים ,  פוליטיקאים ואנשי עסקים נלחמים בסרטן השד 
חודש המודעות
ביתו של שגריר ארה"ב בישראל ג'יימס קנינגהם נצבע ברביעי שעבר בגוני ורוד כאשר ארגון הצדקה למלחמה בסרטן השד ,  סוזן ג'י .  קומן ,  בחר להשיק בו את פעילותו בישראל .  עם 4,000 חולות בסרטן השד המאובחנות מדי שנה ,  שיעור החולות במחלה בישראל הוא מהגבוהים בעולם .  הארגון ,  שנוסד על ידי ננסי ג'י .  ברינקר ,  הצליח לגייס עד היום יותר מ-1.5 מיליארד דולר .  הנוכחים קיבלו עם הגיעם תג שיצרו סטודנטים משנקר שנהפך לורוד בעת מישושו ,  ונועד לקדם את המודעות לבדיקה עצמית מוקדמת .  עם תחילת הערב נעמד כל מי ששירת או משרת בתפקיד של שגריר בשורה כדי ללחוץ את ידיהם של הנוכחים ,  אשר עמדו בתור שנמשך שעה ארוכה .  בשורת לוחצי הידיים היו השגרירה העולמית של ארגון סוזן ג'י קומן הדסה ליברמן ,  שעמדה לצד בעלה הסנאטור ג'ו ליברמן ,  איש העסקים האמריקאי שכיהן גם כשגריר ארה"ב באיי בהאמה נד סיגל ,  מייסדת הארגון ננסי ג'י .  ברינקר ,  בעברה שגרירת ארה"ב בהונגריה ,  שגריר ישראל בארה"ב לשעבר זלמן שובל ונשיאת הדסה העולמית ננסי פלצ'וק .  עם הנוכחים נמנו גם ראש עיריית ירושלים ניר ברקת ,  ראש הרשות למעמד האשה במשרד ראש הממשלה ורד סויד וכן אנשי העסקים בני פדני ומנכ"ל החברה לישראל לשעבר ,  יוסי רוזן ,  המשמש כיו"ר המרכז הרפואי הדסה .  הסנאטור העצמאי ליברמן ,  שנודע בתמיכתו בהמשך הלחימה בעיראק ובמועמד הרפובליקאי לנשיאות ג'ון מקיין ,  הושב בשולחן המרכזי לצדה של נשיאת שנקר ושרת החינוך לשעבר מטעם מפלגת העבודה ,  יולי תמיר ,  שהיתה בין הנואמים באירוע .  תמיר ,  שהחלימה בעצמה ממחלת סרטן השד ,  הדגישה את החשיבות של חקר הגורמים למחלה והודתה בדבריה לרופאה שטיפלה בה ,  מנהלת מכון שרת לאנקולוגיה במרכז הרפואי הדסה עין כרם פרופ' תמר פרץ ,  שנכחה באירוע . " פרופ' פרץ העניקה לי את חיי מחדש ",  אמרה תמיר ,  וסחטה מהאורחים האמריקאים קריאות התרגשות .  למחרת נערכה בירושלים צעדת ההתרמה של הארגון בהשתתפות באי אירוע ההשקה ,  חברי כנסת ויו"ר נעמ"ת עו"ד טליה לבני .
 
שגרירים ,  פוליטיקאים ואנשי עסקים נלחמים בסרטן השד 
חודש המודעות

