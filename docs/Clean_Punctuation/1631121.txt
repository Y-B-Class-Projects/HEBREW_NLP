הפסל המתגלגל של הונדה
הוא נשמע כמו רעם ,  נראה כמו יצירת אומנות ,  גומא מרחקים בלי למצמץ ולא כל כך יקר .  קבלו את הצ'ופר המפתיע של הונדה
חטיבת האופנועים של הונדה נחשבת לאחת השמרניות בעולם .  כמעט כל מוצריה ברורים ,  מקוטלגים שמית ומחולקים לפי קטגוריות הגיוניות .  גם מהבחינה הטכנית ,  מעבר לרדיפה אחר ביצועים ואיכות ,  הרבה הפתעות לא תמצאו שם ,  או ממש מעט ,  אם הן כמובן מסתדרות עם ההיגיון .  ולכן ,  קשה לתאר את גודל ההפתעה ששררה בעולם הדו-גלגלי עם גילוי הידיעה שהונדה מתעתדים לייצר את אחד הכלים הכי לא צפויים מכיוונה - צ'ופר  ( לא קרוזר ,  צ'ופר של ממש )  שעונה לשם פיורי .  זעם ,  בתרגום חופשי .
 אם גם אתם נמנים בקרב הצופים האדוקים של תוכניות הרכב בערוצי הלוויין והכבלים ,  השם וודאי מחבר אתכם לתוכניות כמו  " אופנועים לפי הזמנה "  מבית OCC או תחרויות בוני האופנועים .  תוכניות אלה מחברות את הצופה אל תרבות בניית האופנועים הייחודיים בארה"ב ,  שרובם ככולם נבנים בעבודת יד ומפוצצים בכישרון ויצירתיות ,  גם ללא קשר לבקשת הלקוח המזמין והמשלם .
 ואם כבר הזכרנו כסף ,  כל אחד מהכלים האלה עולה הון .  מעשרות אלפי דולרים ועד עומק הארנק .  אז מה להונדה ולכל זה ?  הונדה החליטו להיכנס לז'אנר הזה ולא על ידי הקמת סדנה שתבנה כלים אחד אחד ,  אלא ממש בייצור סדרתי .  שומו שמיים !  הונדה תייצר צ'ופר ?  ?   " חילול הקודש "  יזעקו כל חובבי הארלי דייבידסון ושאר מותגים מארצו של הדוד סאם ,  אבל בימנו אנו ,  כולנו יודעים שאין עוד פרות קדושות  ( וסליחה מכל ההינדים שקוראים אותי עכשיו )  ואם יש ,  אז הסטייקים מהן רק יותר טעימים .
 אז מעט אחרי שוך הסערה התקשורתית בנושא ,  הצ'ופר של הונדה התגייר ועשה עליה ועכשיו הוא אצלנו ומייד סידרנו לעצמנו רכיבה עליו .
 אחרי ששריינתי אותו לשלושה ימי מבחן ,  הגעתי לסוכנות והוא עמד שם משתזף בשמש .  פאק הוא יפה .  מה יפה ,  חתיך הורס ,  מגניב לאללה ,  תעשה לי ילד .  כזה יפה .  כבר בתמונות שהונדה שחררה לעיתונות אפשר היה להבין שיש כאן עסק עם כלי מושקע ומעוצב ,  אבל רק במפגש כרום למשקף אפשר להבין בעצם על מה מדובר .  הוא מ-ע-ל-ף .  נציג הונדה מעניק לי את המפתחות והלב מתחיל לדפוק חזק כאילו הוא רוצה לצאת לי מהצלעות .  מזל שהוא עוד כלוא בתוך מעיל הרכיבה ואת האדמומיות בפנים אפשר עוד לתרץ כשיזוף חורפי .
 ושוב אני ניצב לידו ואחרי החדרת מפתח ההתנעה בצדו השמאלי של המנוע ,  אני סופג את הפרופורציות שלו .  עכשיו הוא לא רק יפה ,  אלא גם ענק .  אורכו 257.5 ס"מ ובסיס הגלגלים שלו נמתח על פני 180.5 סנטימטרים וזה גדול .  אמנם אין לו את המזלג הקדמי ששלוח לקיבינימט וכידון שגבוה מהראש ,  ומעבר לעובדה ששורשיו יפניים מספיקים לו כדי להפוך לילד הכאפות של הכנופיה שהוא ינסה להתקבל אליה ,  אבל 32 מעלות במזלג זה בכלל לא מעט וכידון שטוח הוא תמיד הרבה יותר פרקטי .  וכאן גם בעצם שוב משתקף ההיגיון של הונדה שעושה קצת סדר בעניינים ומבטיח שבשם הפוזה לא ניצור נמק בידיים וגם נצליח להתגלגל ביעילות וכן ,  גם לפנות ,  משהו שהצ'ופרים עתירי הכישרון מארה"ב לא יודעים לעשות .  
ההיגיון הזה קבע שהמנוע שיאכלס אותו יהיה כמובן בתצורת V  ( 52 מעלות )  ,  אבל כדי לחסוך בעלויות הוא יגיע מהמדף לאחר ששרת את ה-VTX1300 של הונדה .  אולם בדרך הוא אמנם שמר על 1,312 הסמ"קים שלו ,  אבל החליף ראשים  ( 3 שסתומים לצילינדר )  ,  קיבל שני מצתים לצילינדר ,  הזרקת דלק ,  ניהול מנוע ממוחשב ,  בוכנות קלות יותר וכן הלאה .  לפני שאתם מצפים לנתון הספק מבהיל ,  כדאי שנרגיע את העניינים ונספר לכם שלזה יש בלחץ 57 כ"ס ב-4,250 סל"ד ,  אבל מומנט הוא שם המשחק כאן וזה עומד על 10.9 קג"מ שזמין ב-2,250 סיבובים .
 מעבר לכך ,  במקום גלגל אחורי הזוי מידות ,  הותקן אחד גדול ,  אבל שפוי ברוחב 200 מ"מ ובקוטר של 18 אינטש ,  כשמלפנים אחר ברוחב 90 מ"מ ובקוטר ..  .  תחזיקו חזק ..  .  21 אינטש !  את ההפתעה סוגרת מערכת העברת הכוח עם תיבה בעלת 5 הילוכים ובמקום רצועה או שרשרת ,  היא מחוברת אל הגלגל האחורי עם דרייב-שאפט  ( גל הינע )  .  בעצם ,  זה לא הכל ,  שכן את הדבר הבא קל להחמיץ במבט - המתלה האחורי .  מרבית הצ'ופרים האדוקים נעים על זנב קשיח לגמרי ,  מה שאצלנו עלול לשלוח כל אחד לכירופרקט הרבה יותר מהר מאשר לתחנת הדלק ,  ואילו הפיורי הזה מצליח בעזרת ערמומיות עיצובית להסתיר את היותו בעל מתלה אחורי פעיל לכל דבר ועוד מתכוונן .  גם את הרדיאטור לקירור נוזל המנוע הצליחו מהנדסי הונדה לשלב באלגנטיות בתוך צינורות השלדה וכך גם את רוב הכבלים וצמת החוטים .
 רבע סיבוב של המפתח עם כיוון השעון ולחיצה על המתג מימין והמנוע מתעורר בגרגור באסי מרוכך ועדין .  לא שקט ,  אבל לא מחריש אוזניים .  שני פמפומים על המצערת מבהירים עד כמה עמוק הגרון הזה ואני מתחיל לנשוך שפתיים בציפייה לצאת כבר לכביש .  אבל  " רגע ,  איך רוכבים על הדבר הזה ?  "  אני תוהה בתוך הקסדה .  הישבן נמצא נמוך וקרוב לכביש  ( 68 ס"מ מהקרקע לייתר דיוק )  ,  הידיים מתוחות קדימה ,  הרגליים אותו סיפור ו ..  .  ככה אני אמור לשבור את הגב במשך ימי המבחן ?  עוד נגיע לזה ,  אבל קודם ,  עם ההתגלגלות לאחור וביציאה מהחניה אני מגלה שני דברים :  שלפיורי הזה יש רדיוס סיבוב יותר גדול משל אוניית מכולות ושנית ,  הוא גם שוקל כמעט כמוה .  טוב נו ,  לא בדיוק כמוה אבל 303 קילוגרמים ,  עוד לפני שהחשבנו את הדלק  ( 12.8 ליטר )  ,  שמן  ( 4.3 ליטר )  ואותי  ( לא מדברים על זה )  וזה כבד .  מאוד .
 בסופם של תרגולי רוורסים שזכורים לי משיעורי הנהיגה על המשאית הכבדה ,  אני עולה לכביש כשהיעד ,  רמת הגולן .  אבל פגישה שנקבעה מראש ולא הצלחתי להזיז במרכז תל-אביב מחייבת אותי להתאזר בסבלנות ולדחות את הפריצה לכבישים הפתוחים .  במחשבה שניה ,  הבילוי עליו בתחומי העיר רק עשה לנו טוב .  בעיקר לי ,  כדי ללמוד להתרגל אליו ואל הרכיבה המשונה שלו ,  כי לא משנה מאיזה כלי הגעתם ,  אי אפשר ככה סתם לקפוץ על האוכף של אחד כזה ולצפות להתאקלמות מיידית .  זה פשוט שונה מכל דו-גלגלי אחר .
 ואז גם מגלים שלא רק שלא רוכבים עליו כמו על כלי נורמאלי ,  אלא הוא עצמו לא יכול לרכב כמו כלי נורמאלי .  להשתחל בין מכוניות ?  תשכחו מזה .  הוא רחב מדי .  להאיץ בזריזות מהרמזור ?  אפשר ,  אבל בערבון מוגבל .  אל הפגישה הגעתי בזמן שהיה לוקח לי לפחות כמו בנהיגה במכונית ,  מינוס הזמן הכרוך בחיפושי חניה .  וכשכבר הגעתי ,  הפיורי הזה הפך להיות כוכב הרחוב .  כולם מסתכלים עליו ,  שואלים מה זה ההארלי הזה ומחמיאים לי על הבחירה .  רק הלוחית  " במבחן "  שמאחור הסגירה אותי .
 מפאת לחיצות המבחן והלחץ שלי לרכב עליו כבר כמו שצריך ,  הפגישה נכנסה למוד זריז והסתיימה ציק צ'אק .  תוך דקות אנחנו על כביש החוף עם הפנים צפונה טסים במהירות של ..  .  100 קמ"ש .  איזי-ריידר עד הסוף .  לשייט אפשר גם ב-120 קמ"ש ואם מתמידים עם המצערת אפשר לראות גם 170 אבל זו כבר מלחמה של ממש והשהיה שם כמעט שלא אפשרית בגלל עצמת הרוח שפוגעת בגוף .  120 קמ"ש עוד אפשר לעשות בכיף כשמאחור מתגלגלת סופת רעמים מהאגזוזים .
 פאסט פורוורד של חצי שעה מנקודת הזמן האחרונה ואני מתחיל להרגיש את הגוף ואת כל הפציעות הישנות שכבר שכחתי .  הברכיים מתפרקות ,  את הישבן אוכלות נמלים ופרקי הידיים שלי כואבים רצח .  אז הבנתי שאני יושב קצת לא נכון .  סדרת קפיצות קטנות על המושב מרחיקות אותי טיפה אחורה ,  מכופפות את הגב מעט יותר קדימה והופס .  אין לחץ על הידיים ,  הישבן פוגש את החלק הכי רך ונעים שיש במושב והרגליים ..  .  בפוזיציה מעניינת .  מאותו רגע ,  הרכיבה עליו הפכה להיות טבעית ונטולת מאמץ ואז כבר התחלתי ליהנות .
 כן ,  אני יודע שליהנות מכלי כזה זו סוג של סטייה ,  אבל באמת שזה כיף וכנראה שכל מי שעקף אותי  ( מסתבר ש-120 קמ"ש זה כמעט כמו ריצה קלה בכביש החוף )  חשב שמה-זה-כיף-לי ומייד התחילו הרמות האגודלים לשמיים ,  כמה אפילו השקיעו וצילמו אותנו באמצעות מצלמות הטלפון .  אחד הלך עם זה רחוק יותר ואפילו התחנן שאעצור בצד כדי שיוכל לשטוף אותו במבטים ולתחקר אותי לעומק על האבא ,  אימא ועובי המתלים שלו ,  כמה עולה ואיפה משיגים ,  כי כשהוא היה גר במיאמי היה לו הארלי ש ..  .  רגע ,  בעלים לשעבר של הארלי פוזל לעבר צ'ופר יפני מלוכסן ?  !  אין פרות קדושות ,  זוכרים ? 
הכל עובד חלק כמו מרגרינה בפיורי הזה ונראה שמלבד הצליל הנחמד של המילה ,  אין בו ולו טיפת זעם אחת .  להיפך ,  הכל בו נעים ,  חלק ומוקפד כמו שניתן לצפות מכלי שיצא משערי הונדה .  המנוע עגול ובשרני ,  הגימור חסר פאקים לחלוטין ,  המתלים סופגים את רוב הבורות והעברות הילוכים בתיבה חמאתיות ומדויקות  ( מלבד חור לא ברור בין ההילוך הרביעי לחמישי )  .  ואם כבר מזכירים את התיבה ,  בהתאם לאופי האיזי-ריידר ,  היא מצוידת ביחסי העברה ארוכים .  ארוכים מאוד .  למעשה כבר בהילוך השלישי היא חורגת מיחס ה-1:1 כשההפחתה הסופית עומדת על 2.66 .  זה כמובן אומר העדפה ברורה לשיוט נינוח על גלי המומנט בסל"ד נמוך ,  אבל גם ביצועים לא מזהירים ,  בטח כשמחשיבים את המשקל הכללי וההספק הנמוך .  המשמעות היא שכדי לייצר עקיפה יחסית מהירה ב-100 קמ"ש ,  כדאי להוריד הילוך אחד או שניים ולהביא את המנוע לסל"ד היעיל יותר .  אפשר לשייט גם ב-80 קמ"ש בהילוך האחרון ,  אבל זה גורם ללא מעט וויברציות של סרבנות לעלות מהמנוע בזמן ניסיון האצה למהירות גבוהה יותר .
 אחרי שחתכתי את וואדי ערה ועקפתי את עפולה ,  מגיעות הירידות אל עבר הכינרת ושם גם הבלמים הצטרכו להצטרף אל החבילה .  מלפנים הוא חמוש בדיסק גדול ויחיד בקוטר 336 מ"מ עם קאליפר בעל שתי בוכנות ומאחור גם כן בדיסק יחיד ,  הפעם בקוטר 296 מ"מ וקאליפר חד-בוכנתי ואלה קצת מתקשים להתמודד עם המשקל .  הם מצליחים להאט את המאסה ,  אבל לעצור באמת ,  קצת פחות .  מכאן שבירידות ארוכות ,  כמו בנהיגה במשאית ,  כדאי לתקוע הילוך נמוך ולתת למנוע הגדול לעשות את העבודה .
 אל הגולן העפלנו בכיף .  הרוח מצננת את הגוף מהחום ששרר בימים האחרונים ,  הירוק ממלא את האישונים ,  האוויר נקי ואני נמצא על גבו של אחד הכלים הכי יפים בארץ .  מה יכול להיות יותר טוב מזה ?  הידיעה שגם מחר נוכל לעשות את אותו הדבר בדיוק ,  רק שהפעם יתלווה אלי צוות צילום הוידאו של וואלה !  ויתן גם לכם להתענג מהסאונד שלו ,  אבל לא רק .
 קצת לפני שהשמש יורדת ,  אני עושה פרסה  ( אלק פרסה ,  סדרה של 4 רוורסים בכביש דו-סטרי )  כדי לחזור הביתה לגוש דן ,  אבל לפני זה ,  לתדלק .  בתחנה הפיורי גילה הרגלי שתייה לא רעים בכלל בהתחשב בנפח המנוע ,  של 20 קילומטרים לכל ליטר שמקורם בסל"ד הנמוך שבו המנוע הזה עובד .  אחרי כמעט שעתיים בלג אחד וכ-500 ק"מ במצטבר ,  אנחנו מגיעים הביתה .  לפני שאני קושר אותו בשלשלאות הפלדה ,  אני נותן לו דקה לעבוד בסרק רק כדי שהפמפום העדין שלו יחקק בזיכרון ויהיה אחלה 'סאונד-טרק' לחלום עליו ,  לפחות עד לרכיבה בבוקר .
 אבל היי ..  .  לא חסר כאן משהו ?  לוחית רישוי !  שיט !  איפשהו לאורכו של כביש 6 ,  לוחית המבחן התעופפה לה ואיננה .  אחרי שיחת טלפון עם הונדה ,  החמיצות שהופיעה בפה באותו רגע מקבלת חיזוק כשמודיעים לי שבבוקר ,  במקום לרכב ,  יבוא גרר לקחת אותו ,  כי אין לוחית חלופית .  וככה הוא פשוט חמק לי מהידיים .  ככה במפתיע כשתאוותי בידי נותרה לא מושגת .  אז זו הסיבה מדוע אין לכם וידאו לצפות בו ולמה מאז אני יושב ובוהה ב'דסקטופ' החדש שלי - אחת מתמונות סטילס שעוד הספקנו לעשות ביום המבחן .
 נשבע לכם שהתאהבתי בו .  נכון ,  הוא לא מושלם ,  הוא כבד ,  מסורבל ,  סיוט לשימוש בעיר ומצריך פרק הסתגלות לאופי הרכיבה שלו ועליו ,  אבל באמת שהתאהבתי בו ,  כי מרגע שנכנסים לראש שלו עלולים או לגלות שהוא הדבר שהכי לא מתאים לכם בעולם ,  או בדיוק ההיפך ,  כמו שקרה לי .  אחד כזה לסופ"שים ורגעים שבהם צריך קצת לנקות את הראש ולצדו קטנוע יעיל ליומיום ,  נראה לי כמו השילוב המושלם ,  גם מבלי לחוות את משבר גיל ה-40  ( או שמה אני חווה אחד כזה מוקדם ?  )  .  אז מה עוצר אותי תשאלו ?  המחיר .  יש כמובן יקרים ממנו שלהם גם פחות קסם אישי ,  אבל 139 אלף שקל זה לא מעט .  לפחות בשבילי .
 שלדה :  עריסה כפולה ,  פלדהמנוע :  2 ציל' ,  תצורת V ,  קירור נוזלנפח :  1,312 סמ"קהספק :  57 כ"ס ב-4,250 סל"דמומנט :  10.9 ב-2,250 סל"דנפח מכל דלק :  12.8 ליטרצריכת דלק  ( יצרן )  :  20.3 ק"מ לליטרצריכת דלק  ( מבחן )  :  20 ק"מ לליטרמצמד :  רטובתיבה :  5 הילוכיםהעברת כוח :  גל הינעאורך ,  רוחב ,  גובה :  257.5 ,  90 ,  115 ס"מבסיס גלגלים :  180.5 ס"מזווית מזלג קדמי :  32 מעלותמשקל יבש :  303 ק"גמשקל נשיאה :  160 ק"גחישוק קדמי :  9090 R21חישוק אחורי :  20050 R18בלמים :  336 מ"מ קדמי ,  296 מ"מ אחורימחיר :  139 אלף שקלים

הפסל המתגלגל של הונדה
הוא נשמע כמו רעם ,  נראה כמו יצירת אומנות ,  גומא מרחקים בלי למצמץ ולא כל כך יקר .  קבלו את הצ'ופר המפתיע של הונדה

