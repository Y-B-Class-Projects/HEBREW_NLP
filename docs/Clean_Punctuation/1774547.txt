מכבי תל אביב : " יותר חשוב שננצח בליגה "
 הצהובים לא יצאו מגדרם אחרי הניצחון על חיפה .  פאביצ'ביץ' שנפצע צפוי להיות כשיר ליום שני .  מזרחי שמח בשביל קולאוטי
במכבי תל אביב הביעו שביעות רצון גדולה מהניצחון 0:1 נגד מכבי חיפה אמש במסגרת רבע גמר גביע הטוטו .  כעת מצפה לצהובים שבוע די עמוס ובו יפגשו שוב ביום שני את הירוקים במסגרת הליגה ,  ו-48 מאוחר יותר תתמודד הקבוצה נגד מכבי פתח תקוה בחצי הגמר של גביע הטוטו .  
המשחק נפתח בדקת דומייה וטקס לזכרו של כדורגלן העבר אבי כהן ז"ל שהלך שלשום לעולמו ,  אחרי שנפגע אנושות בתאונת דרכים .  בשל העובדה שהמשחק אמש נערך ללא קהל ,  דחו במכבי את כל טקסי הזיכרון למשחק הבית הבא של הקבוצה בליגה נגד בית"ר ירושלים במחזור הבא .
" היה חשוב לנו לנצח ,  גם כי נכנס כסף לקופת המועדון וגם כי הניצחון הזה טוב לביטחון של השחקנים לקראת מפגש הליגה ביום שני ",  אמר גורם במועדון , " גביע הטוטו זה מפעל חשוב אבל כמובן שיותר חשוב שננצח את המשחק בליגה ".  במכבי שיחררו אנחת רווחה גדולה אחרי שהחלוץ רוברטו קולאוטי הבקיע סוף סוף שער בדקה ה-94 אחרי מספר החמצות במהלך המשחק ובכך שבר בצורת כיבושים בת חודשיים . " רוברטו כבר כבש המון שערים בקריירה שלו ,  הוא לא שכח לכבוש ואנחנו מאמינים בו מאוד ",  אמר יוסי מזרחי בסיום המשחק . " הוא צריך עוד שער אחד או שניים ואז גם יחזור לו הביטחון העצמי והוא יאמין יותר ביכולת שלו ". 
בקבוצה גיחכו אמש בנוגע לפירסומים שיצאו לאחרונה בתקשורת לגבי אפשרות שמאור בוזגלו יעזוב .  גורם במכבי הבהיר חד משמעית : " מאור בוזגלו נשאר במכבי תל אביב .  נקודה .  חבל על כל הדיבורים והסיפורים מסביב .  האנשים סביבו שמפיצים את הידיעות האלה עושים לו נזק גדול וחבל ". 
הבלם סאבו פאביצ'ביץ' ,  שנפגע אמש במהלך המשחק ואף הוחלף לפני הארכה ,  סובל ככל הנראה מ'רגל עץ'  ( מכה חזקה באחד השרירים ברגל )  לאחר שספג מכה חזקה באיזור השריר הארבע ראשי ברגלו .  הוא צפוי לקבל מנוחה ובקבוצה מעריכים כי הוא יהיה כשיר למשחק בקרית אליעזר ביום שני .  מי שייעדר מההתמודדות בחיפה הוא הקשר ג'יבריל סידיבה שצבר חמישה כרטיסים צהובים .  לעומתו יחזור לסגל יואב זיו שריצה אמש בעצמו עונש הרחקה בגין צבירת כרטיסים צהובים .
 
מכבי תל אביב : " יותר חשוב שננצח בליגה "
 הצהובים לא יצאו מגדרם אחרי הניצחון על חיפה .  פאביצ'ביץ' שנפצע צפוי להיות כשיר ליום שני .  מזרחי שמח בשביל קולאוטי

