העמימות של פישר מזיקה לישראל
הנגיד הודיע כי קיבל את בקשת רוה"מ ושר האוצר להמשיך לקדנציה שנייה ,  אך סירב לומר אם יכהן את מלוא חמש השנים .  מוטי בסוק טוען כי חוסר ודאות זו אינה בריאה ועלולה להזיק
ראש הממשלה בנימין נתניהו ושר האוצר יובל שטייניץ עשו בשבועות האחרונים כל מאמץ כדי לסיים את חקיקת חוק בנק ישראל החדש בהקדם .  שניהם ידעו כי בלי חוק חדש עד אתמול ,  סוף מושב החורף של הכנסת ,  פישר יסיים את כהונתו כנגיד הבנק הממלכתי בסוף אפריל 2010 - והם לא רצו בכך .  
שלשום אישרה הכנסת ברוב קולות את חוק בנק ישראל .  הסיבה לכך שהיה רוב גדול היא כי גם האופוזיציה יודעת כי פישר טוב לכלכלת ישראל .  שטייניץ הודיע לפני כמה חודשים כי לא יסכים כי פישר יכהן רק קדנציה חלקית ,  אלא מעוניין שישלים כהונה שלמה ,  שתימשך חמש שנים .  אתמול ,  כשפישר הודיע חגיגית במסיבת עיתונאים כי קיבל את בקשת ראש הממשלה ושר האוצר להמשיך לקדנציה שנייה ,  הוא סירב לומר אם יכהן את מלוא חמש השנים .  
חוסר ודאות בתפקיד כל כך חשוב ומרכזי אינו בריא .  בקרוב נקרא בעיתונים ניחושים ,  מבוססים יותר או פחות ,  על אורך הקדנציה השנייה של הנגיד :  שנה ,  שנתיים ,  אולי חמש .  זה לא תקין וזה לא בריא לבנק ישראל ,  לאוצר - ולא לכלכלת ישראל ;  בעיקר כשהשרים באוצר מתחלפים כמעט כל שנה וחצי ,  וכן כהונתם של בכירים אחרים בממשלה קצרה .  
לפישר נכונה עבודה רבה בבנק כבר ב-1 במאי 2010 ,  היום הראשון שלו בקדנציה השנייה .  המשימה המרכזית שלו בחודשים הקרובים תהיה הטמעת הגופים החדשים בבנק ,  לפי חוק בנק ישראל החדש ,  בלי חריקות ובלי קשיים .  הגופים הם שתי ועדות - מוניטרית ומינהלית .  בוועדה המוניטרית יהיו חברים שישה אישים :  הנגיד ,  המשנה לנגיד וחבר בהנהלת הבנק וכן שלושה נציגים חיצוניים .  ועדה זו תהיה האחראית לניהול המדיניות המוניטרית של ישראל .  הנגיד ,  בצעד חסר תקדים ,  הסכים לוותר על סמכויותיו כקובע היחיד של המדיניות לטובת גוף בן שישה חברים .  במועצה המינהלית יהיו שבעה חברים :  הנגיד ,  המשנה לנגיד וחמישה נציגים חיצוניים .  ועדה זו תהיה אחראית לניהול הביורוקטי של הבנק ,  מעין דירקטוריון בגוף מסחרי .  
ההחלטה מי יהיו שמונת הנציגים החיצוניים בשני הגופים לא תתקבל ללא מלחמה ,  שלמעשה החלה כבר בשבוע שעבר ,  כשוועדת הכספים של הכנסת קבעה ,  למורת רוחו של הנגיד ,  כי אחד מחברי הוועדה המוניטרית לא חייב להיות כלכלן .  מעתה ,  הנגיד יצטרך להילחם בכל כוחותיו - אף יותר ממלחמתו בעד חוק בנק ישראל - כדי שהנציגים החיצוניים בשני הגופים החדשים יהיו אנשים ראויים ,  בעלי איכויות מוכחות .  במקביל ,  הקמת המועצה המינהלית טובה לנגיד ,  שכן היא תוריד ממנו את העול הניהולי-ביורוקרטי - תחום שפישר לא מצטיין בו .  
בנוסף להקמת שתי ועדות אלה ,  לפישר יש משימה חשובה נוספת :  רענון הצוות המוביל של בנק ישראל על ידי הזרמת כוחות חיצוניים טובים .  הנגיד הזניח תחום זה ,  ורוב הגורמים החיצוניים שהביא לבנק לא הוכיחו את עצמם .  הבנק משווע לרענון .  חסרים לו כלכלנים מובילים בחלק ניכר מחטיבות הלבה שלו ,  החטיבות הכלכליות - דברים הידועים היטב לנגיד .
 
העמימות של פישר מזיקה לישראל
הנגיד הודיע כי קיבל את בקשת רוה"מ ושר האוצר להמשיך לקדנציה שנייה ,  אך סירב לומר אם יכהן את מלוא חמש השנים .  מוטי בסוק טוען כי חוסר ודאות זו אינה בריאה ועלולה להזיק

