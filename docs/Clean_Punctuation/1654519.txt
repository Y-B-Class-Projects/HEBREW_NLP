המגה-כישלון השלישי 
IFRS בשטח
 >  >  בשבוע שעבר פורסם בארה"ב דו"ח המצביע על כך שכדי להסתיר את מצבו הפיננסי האמיתי השתמש בנק ההשקעות ליהמן ברדרס ,  טרם נפילתו ,  בעסקות repo כדי להפחית באופן מלאכותי נכסים בשווי כ-50 מיליארד דולר .  הטיפול החשבונאי בעסקות repo קשור לסוגיית גריעת נכסים פיננסיים ,  שעומדת בבסיס הדו"חות של המוסדות הפיננסיים .  בעסקות repo בעל נייר ערך מעביר אותו לצד אחר ,  תוך התחייבות לחזור ולרכוש אותו בתאריך ובמחיר הנקבעים מראש .  קיימות ,  לכאורה ,  שתי אפשרויות לטיפול בעסקת repo :  לראות בה הלוואה מובטחת - כלומר ,  גיוס הלוואה רגילה שהביטחון שלה הוא נייר הערך שהועבר - והשנייה כעסקת מכירה  ( גריעת ני"ע )  במקביל לכניסה לעסקת פורוורד לרכישה עתידית של הנייר .  עיקרון ה-ifrs הוא שבעסקת repo ,  שבה מחיר הרכישה-חזרה הוא קבוע או שהוא מחיר המכירה בתוספת תשואת מלווה ,  החברה משמרת לעצמה את כל הסיכונים וההטבות של ני"ע - ולכן הטיפול הוא כהלוואה מובטחת .  לעומת זאת ,  הכללים בארה"ב מבוססים יותר על הצורה המשפטית של העסקה ועל התרחיש בעת פירוק .  בהתאם לכך ,  מקרים של עודף  ( חוסר )  ביטחונות  ( מעבר ל98%-102% )  בעסקת repo על נכס סחיר ,  בלא התחשבנות בין הצדדים על בסיס שיערוך שוטף של הביטחונות ,  מובילים לגריעה חשבונאית - כל עוד קיימת התנתקות משפטית מהנכס .  כדי לעמוד בכך ,  בנה ליהמן עסקות שכונו  " 105 repo ",  שמשמעותן כי על כל 100 דולר מזומן מועבר נכס פיננסי ששוויו ההוגן 105 דולר ,  כשההפרש מייצג ביטחון גבוה יחסית ומעבר לזה ,  הנקוב בכללי התקינה המפורטים .  עסקות אלה נעשו במכוון דרך הסניף הלונדוני ,  כדי לקבל חוות דעת להפרדה משפטית מלאה לפי החוק הבריטי .  עסקות אלה ,  שבוצעו לימים ספורים בעיקר לקראת ימי מאזן ,  איפשרו לליהמן להציג במאזן רמת מינוף וסיכון נמוכה משמעותית ממצבו האמיתי .  בלי להיכנס לגילוי הראוי של העסקות שביצע ליהמן ולשאלה העקרונית האם הסחירות של הנכס הפיננסי המועבר תצטרך בעתיד להשפיע על הטיפול החשבונאי ,  החשבונאות אינה יכולה להתעלם מההיגיון העסקי שלפיו repo משמעותו גיוס הלוואה .  ה-ifrs ,  שמתבסס יותר על קריטריונים כלכליים ,  נוטה לדיווח ברוטו על נכסים והתחייבויות פיננסיים .  בשנה שעברה הציג יו"ר דויטשה בנק מצגת שלפיה אילו היה מיישם הבנק us.gaap מצבת נכסיו לתום 2008 היתה מסתכמת ב-1,030 מיליארד יורו בלבד לעומת 2,202 מיליארד יורו לפי ה-ifrs .  בפעם השלישית בעשור האחרון נתפסה התקינה האמריקאית במערומיה אל מול ה-ifrs :  בפרשת אנרון המפורסמת  ( פספוס ישויות חוץ-מאזניות )  ,  ובפעם השנייה בהקשר של כללי האיגוח שנשענו על הגדרות משפטיות וסיפקו  " רוח גבית "  לניפוח המשכנתאות בארה"ב ,  ובכך למשבר האחרון .  כמו בשני המקרים הראשונים ,  סביר להניח כי גם כעת האמריקאים יזדרזו לסתום את הפירצה ,  אבל נראה שדרוש שינוי תפישתי עמוק בהרבה .  שלושת המגה-כישלונות מוכיחים את צדקת דרכו של ה-ifrs .  יש להעדיף את המהות הכלכלית על פני הצורה המשפטית - ולכן גם התקינה החשבונאית חייבת להתבסס על עקרונות ולא על כללים .  בלא עיקרון מנחה ,  המטיל אחריות דיווחית על הנהלות ורואי חשבון ,  הם לנצח ינסו לשחק בכללים באמצעים משפטיים טכניים - ועוד להתחבא לאחר מכן בנוחות מאחוריהם .  - הכותב הוא יועץ ifrs ומנהל התוכנית בחשבונאות במרכז הבינתחומי הרצליה

המגה-כישלון השלישי 
IFRS בשטח

