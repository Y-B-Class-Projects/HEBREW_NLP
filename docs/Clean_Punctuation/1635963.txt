פארב : " היו לי ימים יפים יותר "
 קוורטרבק מינסוטה לאחר ההדחה בגמר ה-NFC : " כשאתה מנצח אתה מרגיש יותר טוב ".  מאנינג : " החלטנו שניתן תשובה במגרש "
 בעוד שבועיים נזכה לראות סופרבול התקפי ברמה גבוהה .  הליין בסוכנויות ההימורים בלאס וגאס עומד על 56 נקודות ,  לא מפתיע כשמדובר בשני כוחות התקפיים כמו אינדיאנפוליס וניו אורלינס .  הקולטס הפכו פיגור של 17:6 לניצחון 17:30 על ניו יורק ג'טס ,  הסיינטס ניצחו לאחר הארכה 28:31 את מינסוטה ,  משער שדה של גארט הארטלי . 
" כל מה שעשיתי היה לעזור לקבוצה שלי להגיע למיאמי ",  הצטנע הארטלי ,  לו היה זה הניסיון היחיד במשחק , " פשוט עשיתי את החלק שלי ".  המאמן שון פייטון היה נרגש . " זה בשביל העיר ניו אורלינס .  האולם הזה ישן ,  יש בו חורים והוא נוהג לדלוף .  עכשיו הוא כבר לא דולף ".  הקוורטרבק דרו בריס הוסיף : " זה רגע שחיכינו לו ,  אבל ברור שהמשימה עדיין לא נגמרה .  יש לנו עוד משחק אחד לעבור ".  
במינסוטה ,  ברט פארב הציג משחק הרואי ,  במהלכו הופל 16 פעמים ופשוט סירב להיכנע להסתערויות של הגנת הסיינטס .  זה לא הספיק ,  כשלפציעות המגבילות נוספו השמטות כדורים מביכות של החברים בלבן ואיבוד אווירי שהכניס את המשחק להארכה והוביל למהלך שחרץ את גורל ההתמודדות ,  שער השדה של הארטלי . 
" כבר היו לי ימים יפים יותר ",  הודה פארב ,  שלא הפסיק לקבל מריחות משחקני היריבה , " זה היה משחק מאוד פיזי .  כשאתה מנצח ,  אתה מרגיש טוב יותר ".  הוא סיים באיחולים ג'נטלמניים לסיינטס : " אמרתי לשון פייטון לפני המשחק שאשמח לייצג את ה-NFC בסופרבול ,  אבל אם זה לא אנחנו ,  אעודד אותם ".  הרץ האחורי אדריאן פיטרסון שמט שני כדורים מהשישה שנפלו לווייקינגס מהידיים : " נתנו להם את המשחק ",  אמר , " כל האיבודים האלה ,  זה אוכל אותי מבפנים ". 
במשחק הראשון של הערב נכנסה אינדיאנפוליס לבור רציני ,  כשפיגרה 17:6 מול הג'טס .  פייטון מאנינג התעורר ,  והנהיג את הקולטס ל-24 נקודות ללא מענה ,  בדרך ל-17:30 גדול ולביקור שני בסופרבול במיאמי בתוך ארבע שנים .  הפעם הקודמת נגמרה עם טבעת ,  ועכשיו מקווים פייטון מאנינג והסייחים לתואר נוסף .  הם יודעים שזה לא יהיה קל ,  אבל בהתחשב בכך שהסתדרו עם ההגנה הקשוחה של הג'טס ,  יש להם סיבות לאופטימיות . 
" דיברנו על איך להיות סבלניים מול הקבוצה הזו ",  אמר מאנינג על הג'טס , " ידענו שזה משחק שיהיה צמוד במשך כל ארבעת הרבעים ".  על הדברת של רקס ריאן ,  מאמן הג'טס ,  שאמר בין היתר , " אהיה מאוד מופתע אם לא ננצח את הקולטס ",  הגיב הקוורטרבק : " מבחינתי ,  ידענו שאנחנו צריכים לשתוק במשך השבוע ,  להתכונן למשחק ולהגיב על המגרש וזה מה שעשינו ".  
ג'ים קאלדוול הפך למאמן הרוקי החמישי בהיסטוריה שמביא קבוצה לסופרבול . " יש לנו חבורה של שחקנים בטוחים בעצמם שיודעים מה הם עושים ",  אמר , " לפייטון מאנינג היה משחק יוצא מהכלל בקריאת המהלכים ,  מדהים מה שהוא עושה .  הוא אלוף אמיתי ".  
מהצד השני ,  הג'טס יכולים להתנחם בריצת פלייאוף מטורפת ובעתיד ורוד הנגלה באופק . " זה לא היה היום שלנו ",  סיכם ריאן ,  שאמר לפני הפלייאוף שהג'טס הם הפייבוריטים שלו לזכיה בסופרבול , " חייבים לתת קרדיט לקולטס .  די ברור שהם בשיאם כרגע ". 

פארב : " היו לי ימים יפים יותר "
 קוורטרבק מינסוטה לאחר ההדחה בגמר ה-NFC : " כשאתה מנצח אתה מרגיש יותר טוב ".  מאנינג : " החלטנו שניתן תשובה במגרש "
 
