בקרוב :  נשלם עם הסמארטפון 
ווב 3.0
 >  >  כבר נאמר אינספור פעמים כי הסלולר הוא התחום הגועש ביותר בעולם כעת .  כל כך גועש ,  שלעתים קשה לעקוב אחר כל ההתפתחויות הקורות בו .   הנה דוגמה מהשבוע האחרון :  מספר כרטיסי העלייה הסלולריים למטוס קפץ השנה בלא פחות מ-1,200% .  כרטיס עלייה סלולרי למטוס מחליף את כרטיס העלייה העשוי נייר .  על הטלפון הנייד מופיע ברקוד ,  והוא זה שנסרק על ידי הדיילת במקום הנייר האנכרוניסטי .  כשעוברים למספרים מוחלטים ,  התמונה מעט מתכווצת :  ב-2008 כורטסו כ-50 אלף כרטיסים סלולריים ,  וב-2009 - 600 אלף .  עדיין טיפה בים לעומת יותר משני מיליארד נוסעים בשנה בעולם ,  אבל 1,200% הוא גידול עם מגמה ברורה :  למעלה .  אין שום סיבה שלא להאמין שבעוד כמה שנים יהיה כרטיס העלייה הסלולרי האמצעי הנפוץ ביותר .  עובדה :  תעשיית התעופה עברה תהליך כזה עם כרטיס הטיסה האלקטרוני .  מתי החזקתם לאחרונה כרטיס טיסה ממשי ,  זה המלבני עם ניירות הקופי ?  לכן אין סיבה שכרטיס העלייה למטוס לא יעבור תהליך דומה .  התוצאה תהיה שכל תהליך הטיסה יהפוך לחופשי מנייר .  ואולם מדוע זה כל כך חשוב ?  לזינוק במספר כרטיסי העלייה למטוס הסלולריים יש השלכות משמעותיות יותר מהפיכת תהליך הטיסה לחופשי מנייר .  אין בכך שום פיתוח טכנולוגי יוצא דופן .  אך יש בכך פיתוח בתחום משמעותי יותר :  ההתנהגות שלנו כצרכנים .  הטלפון הסלולרי משמש כאן מרכיב מרכזי בתהליך ממשי ,  שאינו קורה באינטרנט אלא במציאות היומיומית .  כבר התרגלנו לעובדה שהסמארטפון מחולל מהפיכת מידע נוספת :  מכיוון שהאינטרנט נמצא אצלנו בכיס כל הזמן ומכיוון שהוא יכול לתת לנו מידע על בסיס המיקום שלנו .  ואולם לסמארטפון ככרטיס עלייה למטוס יש השלכה בעולם הפיסי ,  הממשי .  כרטיסי עלייה למטוס הם רק דוגמה לכך .  חברת טריניטי מובייל הבריטית ,  ששיחררה את הנתונים לגבי כרטיסי העלייה למטוס ,  עוסקת בדיוק בתחום הזה :  פיתוח ומכירת כרטיסים סלולריים ,  בהם כרטיסים להופעות ,  למועדונים ,  לפסטיבלים - וגם לעלייה למטוס .  קופונים סלולריים הם אלמנט פופולרי כבר כעת בתהליך שימור הלקוחות של חברות רבות .  אם מביטים קדימה ,  לכרטיסים סלולריים יש יתרון על כרטיסים פיזיים בכל מישור .  הם קלים וזולים יותר להפצה ,  והסיכוי לשכוח אותם נמוך יותר .  אין סיבה שהם לא ייהפכו לנורמה בתחום בתוך שנים ספורות .  אבל למה להיעצר בכרטיסים ?  כרטיס עלייה למטוס הוא רק דוגמה לשלל השימושים שיכולים להיות לסמארטפון בעולם הממשי .  אם הוא משמש ככרטיס ,  הוא יכול לשמש גם ככרטיס אשראי או כספומט .  למעשה ,  הסמארטפון עשוי להיות הארנק המושלם .  אפשר יהיה לשלם אתו בחנות  ( ככרטיס חיוב )  ,  לשלם באשראי או להוציא אתו כסף מהכספומט .  השימושים האלה ,  הקיימים והעתידיים ,  מצביעים על כך שהמהפיכה הסלולרית המתחוללת בימים אלה תהיה גדולה ממה שאנחנו חושבים .  היא תטביע את חותמה בתחומים רבים בחיינו .  ובהתאם ,  היחסים שלנו עם אותו מכשיר יהיו אינטימיים יותר ויותר .
 
בקרוב :  נשלם עם הסמארטפון 
ווב 3.0

