יריית פתיחה
סימנו לכם את העבודות השוות ומעצבי-העל שפשוט אסור לפספס בתערוכה הראשונה במוזיאון העיצוב בחולון
אם עד היום לא יצא לכם להגיע לחולון  ( ובינינו ,  לא הייתה סיבה מספיק טובה עד עכשיו )  ,  כדאי שתמלאו דלק במכונית או תקנו כרטיס לאוטובוס  כי החל ממחר  ( חמישי )  תהיה לכם חתיכת סיבה להגיע .  העיר ,  שהייתה עד לא מזמן בעיקר בטון אפור נטול אטרקציות עיצוביות ואדריכליות ,  זוכה השבוע בביקורי פרימיום של צמרת העיצוב העולמית בזכות מוזיאון העיצוב בתכנונו של האדריכל והמצב רון ארד ,  שנפתח לפני כחודש .  בשנים האחרונות ניכרת התעוררות אסתטית בעיר הכוללת בין היתר את מוזיאון הקומיקס ,  וגלריית החווה לעיצוב שעושים קצת נחת לחובבי הז'אנר .  עתה ניתן יהיה לחזות מקרוב בפריטים של מעצבי-על כמו האחים קמפנה ,  מרסל וונדרס והיימה היון שמוצגים במוזיאונים החשובים בעולם ,  במסגרת התערוכה הראשונה במוזיאון .  בין אם אתם חובבי עיצוב מושבעים ,  אסתטיקנים או סתם סקרנים  כדאי שתפתחו יומנים ותסמנו תאריך ,  כי תערוכה מרגשת כל כך טרם הייתה פה .
 התערוכה ,  שנקראת  " מצב הדברים  עיצוב והמאה ה- 21 ",  כוללת לא פחות מ- 100 פריטים וחושפת מוצרים עכשוויים שלא ניתן היה לייצר במאה הקודמת הן בשל החומרים שמהם עשויים ,  הטכנולוגיה ,  הטכניקה או אפילו הרעיון .  100 הפריטים מחולקים על פי 8 תמות שונות ,  שעושות למבקרים קצת סדר ,  בבליל העושר הצורני והמרגש הזה .  מובן שכדאי להשקיע זמן ולטייל בין כל המוצגים בתערוכה ,  אבל לאלו מכם שקצרים בזמן או בסבלנות  הנה הדברים שאסור לכם לפספס ,  אפילו רק בשביל שתוכלו להגיד שראיתם פעם גוף תאורה של האחים קמפנה .
 האחים הברזילאיים אומברטו ופרננדו קמפנה ,  שמפתיעים כל פעם עם חומר גלם חדש ,  הלכו על  " הרדי מייד "   ( מוכן מראש )  ,  בהציגם גוף תאורת רצפה המורכב מג'ריקנים גדולים המאורגנים אחד מעל השני .
 מארטן באס הגרמני ,  שביקר בארץ באוקטובר במסגרת תערוכת  " קאזה "  ממשיך את הרומן שלו איתנו ומציג בתערוכה רהיטים מקולקציית  " Chankley Bore ",  הכוללת פריטים עם אנטנות ,  הנראים כרובוטים בלתי מזוהים .  שם הקולקציה של באס מבוסס על אחד משירי הנונסנס של המשורר האנגלי אדוארד ליר ,  כשמקור ההשראה לעיצובם הוא יצורים דמיוניים מתוך סרטי מדע בדיוניים וציורי קומיקס משנות ה-50 .  מרסל וונדרס תרם לתערוכה את אגרטל הפרחים המפורסם  " Killing of Piggy Bank ",  אותו עיצב בשנה שעברה בשיתוף פעולה עם חברת  " רויאל דלפט "  היוקרתית ,  המתמחה ביצור כלי חרס מזוגגים בכחול ולבן .  האגרטל ממחיש את הרגע המדויק שבו הפטיש פוגע בקופה ,  ומייצג את העידן הדיגיטאלי בו חשיבותו הפיזית והממשית של הכסף הולכת ונעלמת .
 נמשיך עם מה שעודד בן עמי אוהב לכנות  " גאווה ישראלית ":  דרור בן שטרית מעצב ישראלי שחי ועובד ניו יורק ,  נחשב לאחד ממעצבי העל המבטיחים בעולם ,  בן שטרית מציג בתערוכה כיסאות מעץ המתאימים במיוחד לדירות קטנות ;  כשהם לא בשימוש ניתן לתלות אותם כמשטח שטוח ודקורטיבי על הקיר .
 אין ספק שמוזיאון העיצוב תורם לתדמיתה העיצובית של ישראל .  אם לא די בכך שהמעצבים הבינלאומיים מציגים בארץ פריטים שעיצבו ,  הם קופצים לביקור בזה אחד זה כדי לחלוק כבוד למוזיאון .  אם עד עתה נאלצנו להמתין בסבלנות לתערוכת העיצוב השנתית  " קאזה "  שכבודה במקומה מונח ,  כדי לראות את זיו פניהם של המעצבים הידועים ,  עתה ,  תודות למוזיאון הם יעלו לרגל בתדירות הרבה יותר גבוהה .  הראשונים להגיע לפתיחתו הרשמית של המוזיאון היו מעצב התאורה אינגו מאוור ,  שמציג בתערוכה גופי תאורה מדגם  " דמעות הדייג "  ופטרישיה מורוסו בעלת חברת הרהיטים היוקרתית  " מורוסו ".  היום הגיעו לחולון לרגל פתיחת התערוכה המעצב הסקוטי ג'ונתן לויין מסטודיו DOSHI LEVIEN ומעצב העל הספרדי היימה היון ,  שפריט שלו אף יוצג בתערוכה ;  היון נותן אינטרפטציה משועשעת לנדנדת ילדים קלאסית ,  ומחליף את הסוס הנוסטלגי בתרנגול ירוק עטור נוצות מפלסטיק .  הנדנדה משמשת כפריט עיצובי בפני עצמה ,  שאולי מחזירה למבוגרים חוויית ילדות נשכחת .  
התערוכה  " מצב הדברים :  עיצוב והמאה ה-21 ",  תוצג במוזיאון העיצוב ,  פנחס אילון 8 ,  חולון ,  ב-4 במרץ עד ה-15 במאי .
 שעות פתיחה :  שני ורביעי :  10:00-16:00 ,  שלישי וחמישי :  10:00-20:00 ,  שישי 10:00-14:00 ,  שבת 10:00-16:00 .  ראשון סגור .
 מחיר כניסה :  35 שקלים .
 
יריית פתיחה
סימנו לכם את העבודות השוות ומעצבי-העל שפשוט אסור לפספס בתערוכה הראשונה במוזיאון העיצוב בחולון

