מניות בנק לאומי במקום קצבת ילדים 
אי-שוויון
 >  >  הדו"ח האחרון של ה-oecd שוב הציב מראה לא מחמיאה בפני החברה הישראלית והזכיר כי ישראל נמצאת במקום נמוך במדד האי-שוויון הכלכלי .  הנה הצעה שאמורה להקטין במעט את האי-שוויון בחלוקת ההכנסות והרכוש :  לחלק ללא תשלום את מניות בנק לאומי שבידי הממשלה לכל אזרחי המדינה בחלוקה שווה .  חלוקה של סכום אחיד לכל אזרחי המדינה תקטין ולו במעט את האי-שוויון הכלכלי .  רק מי שנולד לפני יותר מ-40 שנה יכול לזכור את תקופת ויסות מניות הבנקים ,  את משבר מניות הבנקים ב-83' שבא לאחר הוויסות ,  את סגירת הבורסה לשבועיים והסדר מניות הבנקים .  מניות הבנקים הגיעו לידי הממשלה באי רצון ,  לאחר שבחרה לפתור את המשבר הגדול שהיה צפוי עם פתיחת הבורסה מחדש בדרך של רכישה של המניות .  הממשלה חששה מהפגיעה הצפויה בחסכונות מחזיקי המניות הבנקאיות והפנתה לכך מקורות תקציביים ניכרים .  בדרך זו השתתפו בהסדר המניות הבנקאיות ושמירת הרכוש של בעלי המניות כל האזרחים ,  גם אלה שלא השקיעו בבורסה .  במשך השנים נפרדה הממשלה מאחזקותיה במניות הבנקים והשריד האחרון שנותר מאז הוא כ-11% ממניות בנק לאומי .  המדינה שמרה מאז הסדר המניות ב-83' על ריחוק ואי מעורבות במינויים ובניהול של הבנקים שבהסדר .  אף רכישתן בשלב הראשון של ההסדר נעשתה בדרך עקיפה ,  כך שהמדינה לא תיחשב לבעלת הבנקים .  מכיוון שהשאלה של השליטה של הממשלה בלאומי צפה מפעם לפעם ,  ראוי שהממשלה תמשיך את המדיניות של ריחוק ממעורבות בניהול הבנק ובמינויים בו ,  על ידי פרידה מהירה מהמניות שבידיה .  ניתן לחפש משקיע או להפיץ בבורסה ,  אך כמובן ניתן לתרום להקטנת האי-שוויון הכלכלי באמצעות חלוקתן לאזרחים - ולהחזיר את המניות לבעליהן .  שווי השוק של המניות שבידי המדינה הוא 2.7 מיליארד שקל .  חלוקתן בצורה אחידה לכל 5.3 מיליון האזרחים הרשומים בפנקס הבוחרים תניב לכל אחד כ-500 שקל .  כמו כן ,  ניתן לחלק את הסכום לכל אחד מכ-2.4 מיליון הילדים המקבלים קצבת ילדים של הביטוח הלאומי ,  וכך כל אחד מהם יקבל כ-1,100 שקל .  הצעה זו עדיפה על פני מיסוי שלילי או כל דרך אחרת להפחתת הכנסות המדינה ממסים .  הכותבת היתה היועצת הכלכלית של ועדת הכספים

מניות בנק לאומי במקום קצבת ילדים 
אי-שוויון

