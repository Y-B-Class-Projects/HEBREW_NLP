גרמניה :  באיירן סיימה י"ב
הבווארים השיגו ניצחון 12 רצוף ,  1:3 על דורטמונד ונצמדו ללברקוזן ,  שניצחה 1:2 את וולפסבורג .  צמד לואן ניסטלרוי
כשהצמרת לוהטת והתחתית בוערת ,  יצא אתמול  ( שישי )  לדרך המחזור ה-22 בבונדסליגה הגרמנית ,  הליגה המרתקת והאטרקטיבית בה דבר עדיין לא גמור .  רוברטו קולאוטי הישראלי של מנשנגלאדבך כבש את השער הראשון בניצחון קבוצתו 1:2 על נירנברג ,  שסידר הרבה שקט לקבוצה של מיכאל פרונצק .  מנגד ,  נירנברג ,  שעתידה להיות קבוצתו הבאה של אלמוג כהן ,  ממשיכה להיות שקועה מתחת לקו האדום .  
בשבת ,  עבר העניין לצמרת .  לברקוזן שמרה זה שבוע 15 ברציפות על הפסגה ,  כשניצחה 1:2 את האלופה היוצאת וולפסבורג .  באיירן מינכן השוותה את מספר הנקודות של לברקוזן כשניצחה 1:3 את בורוסיה דורטמונד .  עוד סיפור גדול הגיע משטוטגרט ,  שם עלה רוד ואן ניסטלרוי כמחליף ,  כבש צמד והעניק להמבורג ניצחון 1:3 .  ורדר ברמן מחצה 1:5 את האנובר .
 תיקו בבוכום בשבוע שעבר קטע רצף של ארבעה ניצחונות של לברקוזן ,  אבל בבית ומול קבוצה במשבר ,  יופ היינקס ושחקניו חזרו למסלול וליקטו שלוש נקודות .  לברקוזן ,  עם שיא מועדון של 15 מחזורים בפסגה כרגע ,  התגברה על האלופה הכושלת שלא ניצחה בליגה מאז תחילת נובמבר 2009 .  בתקופה המקבילה אשתקד פתחו הזאבים בריצה של 10 ניצחונות רצופים ,  אבל השנה הדברים שונים לגמרי .
 טוני קרוס הניע את התקפת לברקוזן במחצית הראשונה ,  אך ההזדמנויות הרבות מול השער של אנדרה לנץ לא נשאו פרי .  בדקה ה-48 עלתה לברקוזן ליתרון מוצדק ,  בעזרתו האדיבה של לנץ .  המחליף של דייגו בנאליו שמט כדור פשוט בתיבת החמש ,  והמגן סטפן ריינארץ המשיך לרשת .  תצוגת האימים של לנץ נמשכה בדקה ה-68 ,  כשלחובתו נרשם שער עצמי לאחר נגיחה של ארן דרדיוק לקורה .  אדין דז'קו רק צימק בדקה ה-79 .
 הקבוצה של לואיס ואן חאל ממשיכה להיות אחת הקבוצות הלוהטות באירופה ,  כשהשיגה הערב  ( שבת )  את הניצחון ה-12 שלה ברציפות .  הקורבן הפעם הייתה בורוסיה דורטמונד ,  שדווקא הובילה 0:1 משער של מוחמד זידאן .  לבווארים לקחו 16 דקות לחזור למשחק כשמארק ואן בומל בעט כדור מפתיע מחוץ לרחבה .  בדקה ה-50 השלימה באיירן את המהפך כשמסירה של פרנק ריברי מצאה את אריאן רובן מול השוער .  ההולנדי לא התבלבל וכבש את שער הליגה השמיני שלו העונה .  בדקה ה-65 בישל ריברי עוד שער ,  הפעם למריו גומז וזה 1:3 לבאיירן מינכן על בורוסיה דורטמונד .
 באיירן מינכן נצמדה לבאייר לברקוזן בצמרת ,  כשלשתיהן אותו מספר נקודות  ( 50 )  .  אבל הבווארים שלחו מסר לא רק למוליכה ,  אלא גם לפיורנטינה שתפגוש אותה בעוד ארבעה ימים בליגת האלופות .
 שטוטגרט התחילה את העונה בצורה גרועה והתבססה במשך מספר שבועות מתחת לקו האדום ,  אבל הגעתו של כריסטיאן גרוס וחמשת הניצחונות הרצופים השכיחו זאת והכניסו מחשבות על העפלה לאירופה .  מנגד ,  המבורג הגיעה לאחר שלושה משחקים ללא ניצחון ,  ובדקה ה-23 עלתה ליתרון משער של מרכוס ברג השבדי ,  שלא כבש בליגה כמעט ארבעה חודשים .  שטוטגרט הגיבה עשר דקות בתוך המחצית השנייה ,  כשכריסטיאן טראש ירה מחוץ לרחבה אל החיבורים .  
רוד ואן ניסטלרוי עלה מהספסל בדקה ה-65 למשחקו השני במדי המבורג ,  ושינה את המשחק לחלוטין .  עשר דקות לאחר החילוף הוריד רוברט טשה בראשו והחלוץ ההולנדי שלח בשמאל אל הרשת .  שתי דקות אחרי שער הבכורה הגיע השני ,  בפעם בימין בעקבות בישול של ברג .  ואן ניסטלרוי פורע שטרות ראשונים ,  המבורג חוזרת לנצח .
 בשנה שעברה ,  מנשנגלאדבך נאבקה נגד הירידה עד למחזור האחרון .  הערב ,  אחרי הניצחון בקרב התחתית ,  נראה כי מיכאל פרונצק ושחקניו צפויים לסיום רגוע בהרבה .  הניצחון על נירנברג הגדיל את הפער מהקו האדום ל-11 נקודות וגלאדבך קרובה להבטיח עוד עונה בבונדסליגה .  רוברטו קולאוטי ,  שמסיים את חוזהו בקבוצה ,  קיבל השבוע מחמאות מפרונצק והמנהל הספורטיבי מקס אברל .  
הישראלי פתח בהרכב ובדקה ה-27 דחק לרשת מול שער חשוף לאחר הכנה נפלאה של מרקו ריוס .  השער ,  שהיה הרביעי העונה של החלוץ והשני בשלושת המשחקים האחרונים ,  שלח עוד איתות בדרך ,  אולי ,  לחוזה חדש .  אלברט בוניאקו השוויצרי שנמצא בכושר הבקעה נפלא איזן בדקה ה-47 ,  אבל המקומיים אמרו את המילה האחרונה .  רוב פרינד הקנדי החליף את קולאוטי בדקה ה-73 ובנגיעה הראשונה שלו בכדור ניצל טעות איומה של השוער רפאל שייפר וכבש את שער הניצחון .  
האנובר - ורדר ברמן 5:1
במחזור הקודם ניצחה ורדר ברמן את הרטה ברלין וקטעה רצף של חמישה הפסדים שסתמו את הגולל על חלומות האליפות שלה .  הערב היא הוציאה את העצבים על האנובר ,  עם מחצית ראשונה סוחפת בה כבשה ארבעה שערים .  פטר נימייר עשה את הספתח בדקה ה-11 ,  נאלדו נגח את השני בדקה ה-18 ועצמי של האקס לאון אנדראסן בדקה ה-26 דאגו לבליץ תוך רבע שעה .  ארון האנט נגח את הרביעי בדקה ה-44 ,  אחרי בישול שני של מסוט אוזיל .  כריסטיאן שולץ ,  עוד שחקן ברמן לשעבר ,  חשוב שהוא ממתיק מעט את הגלולה עבור האנובר בדקה ה-59 ,  אבל קלאודיו פיזארו המצוין חתם את החגיגה בדקה ה-68 .
 משחקים נוספים :
 בוכום - הופנהיים 1:2לבוכום :  סטניסלאב ססטאק  ( 24 )  ,  זלטקו דדיץ'  ( 76 )  .  להופנהיים :  ודאד איביסביץ'  ( 64 ) 
הרטה ברלין - מיינץ 1:1להרטה :  גוסטבו ראמוס  ( 51 )  .  למיינץ :  אריסטיד באנסה  ( 37 ) 

גרמניה :  באיירן סיימה י"ב
הבווארים השיגו ניצחון 12 רצוף ,  1:3 על דורטמונד ונצמדו ללברקוזן ,  שניצחה 1:2 את וולפסבורג .  צמד לואן ניסטלרוי

